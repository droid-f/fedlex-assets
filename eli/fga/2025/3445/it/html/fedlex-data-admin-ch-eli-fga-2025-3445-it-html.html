<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Decisione generale <br>concernente il richiamo e il divieto di immissione sul mercato di macchine per incisione laser del marchio LaserPecker tipo LP4 del fabbricante Shenzhen Hingin Technology Co., Ltd, Shenzhen, Guangdong 518000, Cina</h1>
<p class="man-template-autor">L’Ufficio svizzero per la prevenzione degli infortuni (UPI),</p>
<p class="absatz man-space-before-4">visto l’articolo 10 capoverso 5 della legge federale del 12 giugno 2009 sulla sicurezza dei prodotti (LSPro; RS <i>930.11</i>); visti gli articoli 3 e 10 capoverso 3 lettera a LSPro nonché l’articolo 2 dell’ordinanza del 2 aprile 2008 concernente la sicurezza delle macchine (OMacch; RS <i>819.14</i>) e considerando che</p>
<p class="absatz man-space-before-4">la macchina per incisione laser LaserPecker LP4, a causa di dispositivi di protezione insufficienti, non impedisce l’esposizione a raggi laser di classe 4, con conseguente rischio di lesioni oculari irreversibili per gli utenti e terzi,</p>
<p class="absatz man-space-before-4">il prodotto è destinato ai consumatori o, in condizioni ragionevolmente prevedibili, può essere anche utilizzato dagli stessi, e</p>
<p class="absatz man-space-before-4">il prodotto è stato ed è offerto in Svizzera da una cerchia indeterminata di società,</p>
<p class="bild"><img data-scaled-width="51" data-scaled-height="49" data-original-page-width="148" data-original-text-width="108" src="image/image1.png"></p>
<p class="absatz08pt man-space-before-0">Figura 1: LaserPecker LP4</p>
<p class="bild"><img data-scaled-width="53" data-scaled-height="50" data-original-page-width="148" data-original-text-width="108" src="image/image2.png"></p>
<p class="absatz08pt man-space-before-0">Figura 2: LaserPecker LP4</p>
<p class="absatzkurs man-font-style-italic man-space-before-4">dispone quanto segue:</p>
<dl class="man-space-after-0">
<dt class="man-space-before-4">1. </dt>
<dd class="man-space-before-4">Quando si utilizza LaserPecker LP4, per gli utenti e terzi sussiste un grave rischio di lesioni irreversibili agli occhi. <br>I responsabili commerciali dell’immissione sul mercato (importatori e commercianti) della macchina per incisione laser LaserPecker LP4 hanno l’obbligo di avvertire del pericolo i clienti coinvolti e di esortarli a non utilizzare più il prodotto, bensì a rispedirlo al venditore, evitando quindi l’ulteriore utilizzo (art. 4<i>a</i> lett. c OMacch).</dd>
<dt class="man-space-before-4">2. </dt>
<dd class="man-space-before-4">In qualità di organo esecutivo, l’UPI mette in guardia gli utenti e terzi, tramite una pubblicazione dell’Ufficio federale del consumo (UFDC), dal rischio di lesioni irreversibili agli occhi causate dalla macchina per incisione laser LaserPecker LP4 a causa di dispositivi di protezione insufficienti. L’UPI invita gli utenti a non utilizzare più il prodotto, bensì a rispedirlo al punto vendita, evitando quindi l’ulteriore utilizzo (art. 10 cpv. 3 lett. b LSPro).</dd>
<dt class="man-space-before-4 man-space-before-2">3. </dt>
<dd class="man-space-before-4 man-space-before-2">È vietata l’immissione sul mercato svizzero della macchina per incisione laser «LaserPecker LP4», se non sono stati eliminati i seguenti difetti:<dl class="man-space-after-0">
<dt class="man-space-before-2">– </dt>
<dd class="man-space-before-2">anche utilizzando le due custodie di protezione aperte verso il basso (coniche e cubiche) in dotazione o disponibili come optional, durante il funzionamento è possibile essere esposti a un raggio laser della classe 4, direttamente o attraverso la riflessione (punto 3.40 SN EN IEC 60825-1+A11:2022). <br>L’esposizione delle persone a radiazioni laser superiori alla classe 1 (comprese le radiazioni vaganti) non è quindi impedita (art. 2 cpv. 1 lett. b OMacch in combinato disposto con l’all. 1 n. 1.1.2 e 1.5.12. della Direttiva macchine dell’UE in combinato disposto con il punto 6.2.1 SN EN IEC 60825-1+A11:2022);</dd>
<dt class="man-space-before-2">– </dt>
<dd class="man-space-before-2">gli schermi di protezione del LaserPecker LP4 possono essere rimossi facilmente. Inoltre, nella pubblicità del fabbricante il prodotto viene proprio pubblicizzato in questa modalità di funzionamento non protetta. Il raggio laser emesso e liberamente accessibile in questa modalità di funzionamento corrisponde alla classe 4. Questo difetto si verifica sia con che senza l’uso dell’accessorio «prolunga a spinta» e «dispositivo di rotazione».<br>I due schermi di protezione (conici e cubici) non soddisfano quindi i requisiti essenziali vigenti (art. 2 cpv. 1 lett. b OMacch in combinato disposto con l’all. 1 n. 1.1.2 e 1.4.2.1 della Direttiva macchine dell’UE);</dd>
<dt class="man-space-before-2">– </dt>
<dd class="man-space-before-2">LaserPecker LP4 è disponibile sia con che senza schermo di protezione cubico. La macchina deve essere fornita completa di tutte le attrezzature e gli accessori speciali essenziali per poterla regolare, eseguirne la manutenzione e utilizzarla in condizioni di sicurezza (art. 2 cpv. 1 lett. b OMacch in combinato disposto con l’all. 1 n. 1.1.2 lett. e della Direttiva macchine dell’UE).</dd>
</dl>
</dd>
<dt class="man-space-before-4">4. </dt>
<dd class="man-space-before-4">Gli importatori e i commercianti di LaserPecker LP4 sono tenuti a comunicare all’UPI, per e-mail all’indirizzo prsg@bfu.ch o per posta all’Ufficio prevenzione infortuni, Sezione Sorveglianza del mercato per la sicurezza dei prodotti, Hodlerstrasse 5a, CH-3011 Berna, da chi hanno ricevuto il prodotto e, salvo in caso di consegna diretta agli utenti, a chi lo hanno consegnato. Sono inoltre tenuti a notificare all’UPI le misure adottate per prevenire il pericolo (art. 8 cpv. 5 lett. c e d LSPro e art. 4<i>a</i> lett. c OMacch).</dd>
<dt class="man-space-before-4">5. </dt>
<dd class="man-space-before-4">Non è interessata dalle misure previste dalla presente decisione generale la versione rielaborata dal fabbricante e disponibile dall’autunno 2025 «LaserPecker LP4 Safeguard».</dd>
</dl>
<p class="bild"><img data-scaled-width="43" data-scaled-height="50" data-original-page-width="148" data-original-text-width="108" src="image/image3.png"></p>
<p class="absatz08pt man-space-before-0">Figura 3: LaserPecker LP4 Safeguard</p>
<p class="man-template-tab-untertit man-space-before-8">Disposizione penale </p>
<p class="absatz man-space-before-4">Le infrazioni a questa decisione generale sono punite conformemente agli articoli 16–19 LSPro.</p>
</div>
<main id="maintext"><article class="man-art-mod" id="mod_u1"><a name=""></a><h6 class="heading man-mod-ref man-font-style-italic man-space-before-14" role="heading">
<span class="display-icon"></span><span class="external-link-icon"></span><a href="#mod_u1">Mezzi di ricorso </a>
</h6>
<div class="collapseable">
<p class="absatz man-space-before-4">La presente decisione può essere impugnata con ricorso entro 30 giorni dalla pubblicazione nel Foglio federale. Il ricorso deve essere presentato per scritto e in duplice copia al Tribunale amministrativo federale, casella postale, 9023 San Gallo; deve contenere le conclusioni, i motivi, l’indicazione dei mezzi di prova e la firma del ricorrente o del suo rappresentante. La decisione impugnata deve essere allegata al ricorso.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">3 dicembre 2025</p>
				</td>
				<td>
					
					<p class="unterschriftenfi1 man-space-before-24">Ufficio svizzero per la prevenzione degli infortuni UPI, Sorveglianza del mercato per la sicurezza dei prodotti (organo d’esecuzione LSPro)</p>
				</td>
			</tr>
		</table></div>
</div></article></main>
</div></body>
</html>
