<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Obiettivi strategici del Consiglio federale <br>per il Consiglio della Scuola universitaria federale per la formazione professionale per gli anni 2025–2028</h1>
<p class="erlassdatum ">del 20 dicembre 2024</p>
</div>
<div id="preamble"><div></div></div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Introduzione</a>
</h1>
<div class="collapseable">
<p class="absatz ">La Scuola universitaria federale per la formazione professionale (SUFFP) è un istituto di diritto pubblico della Confederazione con personalità giuridica propria. Si organizza e si gestisce autonomamente e tiene una contabilità propria.</p>
<p class="absatz ">Lo scopo e il mandato di base della SUFFP sono disciplinati nella legge federale del 25 settembre 2020<sup><a href="#fn-d7e19" id="fnbck-d7e19">1</a></sup> sulla Scuola universitaria federale per la formazione professionale (Legge sulla SUFFP). I compiti principali della SUFFP comprendono la formazione e la formazione continua dei responsabili della formazione professionale, di cui agli articoli 45–48 della legge federale del 13 dicembre 2002<sup><a href="#fn-d7e30" id="fnbck-d7e30">2</a></sup> sulla formazione professionale, e degli specialisti della formazione professionale, lo sviluppo e il perfezionamento della formazione professionale di base, della formazione professionale superiore e della formazione professionale continua, nonché la ricerca sulla formazione professionale. Il Consiglio federale può inoltre affidare alla SUFFP compiti di interesse nazionale nel settore della formazione professionale.</p>
<p class="absatz ">La Confederazione è proprietaria della SUFFP. Conformemente all’articolo 29 della legge sulla SUFFP, il Consiglio federale ne stabilisce gli obiettivi strategici.</p>
<div class="footnotes">
<p id="fn-d7e19"><sup><a href="#fnbck-d7e19">1</a></sup><sup></sup> <a href="https://fedlex.data.admin.ch/eli/cc/2021/414" target="_blank">RS <b>412.106</b></a></p>
<p id="fn-d7e30"><sup><a href="#fnbck-d7e30">2</a></sup><sup></sup>  <a href="https://fedlex.data.admin.ch/eli/cc/2003/674" target="_blank">RS <b>412.10</b></a></p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Priorità programmatiche</a>
</h1>
<div class="collapseable">
<p class="absatz ">Il Consiglio federale si attende che la SUFFP:</p>
<p class="absatz ">(1)  in quanto scuola universitaria accreditata per la formazione professionale svolga un’attività di insegnamento, ricerca e prestazione di servizi di alta qualità in tutta la Svizzera;</p>
<p class="absatz ">(2)  colga tempestivamente i problemi e le tendenze nel sistema formativo e sul mercato del lavoro, proponendo agli attori interessati soluzioni per il perfezionamento della formazione professionale;</p>
<p class="absatz " msg:wcstyle02-2="loose pPr/keepLines" xmlns:msg="urn:com:c-moria:legi4ch:xslt:message">(3)  dialoghi con i partner della formazione professionale e con il settore universitario e, nell’ambito del proprio mandato, contribuisca alla trasformazione digitale, alle pari opportunità, allo sviluppo sostenibile della società, dell’economia e dell’ambiente nonché alla cooperazione nazionale e internazionale.</p>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Obiettivi relativi alla gestione</a>
</h1>
<div class="collapseable">
<p class="absatz ">Il Consiglio federale si attende che la SUFFP:</p>
<p class="absatz ">(4)  collabori con altre istituzioni a livello nazionale e internazionale nella misura necessaria per l’adempimento del mandato di base e degli obiettivi strategici;</p>
<p class="absatz ">(5)  gestisca sedi attrattive nelle regioni linguistiche con offerte orientate al fabbisogno;</p>
<p class="absatz ">(6)  disponga di un sistema di gestione del rischio d’impresa basato sulla norma ISO 31000 e di un sistema di gestione della conformità (CMS) basato sulla norma ISO 37301 e informi la Confederazione, in quanto proprietaria, sui principali rischi e sulle priorità risultanti dal CMS.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Obiettivi relativi ai compiti</a>
</h1>
<div class="collapseable">
<p class="absatz ">(7)  La SUFFP osserva e tiene in considerazione i cambiamenti sociali e le nuove sfide nella formazione professionale e nel mondo del lavoro affrontando mediante l’insegnamento, la ricerca e la prestazione di servizi i seguenti ambiti tematici strategici:</p>
<dl>
<dt>a. </dt>
<dd>la trasformazione e l’innovazione nella formazione professionale; </dd>
<dt>b. </dt>
<dd>la trasformazione digitale (compresa l’intelligenza artificiale e l’Open Science);</dd>
<dt>c. </dt>
<dd>lo sviluppo sostenibile;</dd>
<dt>d. </dt>
<dd>la cooperazione nazionale e internazionale.</dd>
</dl>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Insegnamento</a>
</h1>
<div class="collapseable">
<p class="absatz ">(8)  La SUFFP offre cicli di studio nonché cicli e corsi di formazione continua attrattivi in cui vengono trasmesse conoscenze scientifiche e acquisite competenze pratiche.</p>
<p class="absatz ">(9)  Pubblica approfondimenti su argomenti pedagogico-didattici specifici della formazione professionale.</p>
<p class="absatz ">(10)  Aggiorna costantemente i propri cicli di studio e i propri cicli e corsi di formazione continua in funzione degli ambiti tematici strategici e in modo orientato alle esigenze e al futuro.</p>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ricerca</a>
</h1>
<div class="collapseable">
<p class="absatz ">(11)  Mediante la ricerca la SUFFP elabora principi basati sull’evidenza e rielabora gli studi e i risultati delle ricerche per rispondere alle sfide della formazione professionale. In questo modo contribuisce alla gestione e al perfezionamento del sistema della formazione professionale a tutti i livelli.</p>
<p class="absatz ">(12)  Provvede attivamente al trasferimento del sapere nell’insegnamento e nella pratica della formazione professionale nonché nel mondo del lavoro.</p>
<p class="absatz ">(13)  Le attività di ricerca della SUFFP contribuiscono all’approfondimento degli ambiti tematici strategici.</p>
<p class="absatz ">(14)  Partecipa al Comitato scientifico per la ricerca sulla formazione professionale della Segreteria di Stato per la formazione, la ricerca e l’innovazione, contribuendo in tal modo a garantire la qualità e il coordinamento della ricerca sulla formazione professionale (anche prevenendo doppioni).</p>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Servizi</a>
</h1>
<div class="collapseable">
<p class="absatz ">(15)  Mediante offerte in funzione del fabbisogno, la SUFFP assiste i partner nello sviluppo e nel perfezionamento delle professioni, nell’attuazione di una formazione professionale armonizzata a livello nazionale e radicata nelle regioni linguistiche, nonché nella formazione dei periti d’esame.</p>
<p class="absatz ">(16)  Nella propria offerta di servizi per lo sviluppo delle professioni la SUFFP tiene conto degli sviluppi negli ambiti tematici strategici.</p>
<p class="absatz ">(17)  Assiste la Confederazione nella cooperazione internazionale in materia di formazione professionale e contribuisce a rafforzare a livello internazionale la concezione sistemica di una formazione professionale di tipo duale.</p>
</div></section><section id="lvl_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_8">8 Obiettivi finanziari</a>
</h1>
<div class="collapseable">
<p class="absatz ">(18)  La SUFFP è gestita in base a principi economico-aziendali. Impiega le proprie risorse in modo economico ed efficiente.</p>
<p class="absatz ">(19)  Consegue almeno un risultato equilibrato durante il periodo di validità dei presenti obiettivi strategici.</p>
<p class="absatz ">(20)  Consegue nel dipartimento «Ricerca e sviluppo» una quota di fondi secondari e fondi di terzi pari almeno al 25 per cento.</p>
</div></section><section id="lvl_9"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_9">9 Obiettivi in materia di personale</a>
</h1>
<div class="collapseable">
<p class="absatz ">(21)  La SUFFP applica una politica del personale lungimirante, socialmente responsabile, trasparente e affidabile.</p>
<p class="absatz ">(22)  Sostiene le pari opportunità in tutti i livelli gerarchici e offre condizioni di lavoro e di assunzione moderne a tutti i collaboratori.</p>
<p class="absatz ">(23)  Sostiene la formazione degli apprendisti nelle varie professioni e promuove il ricambio generazionale del personale scientifico, tecnico e amministrativo.</p>
<p class="absatz ">(24)  In quanto scuola universitaria, promuove una cultura aziendale e pratiche di gestione basate sulla partecipazione, sulla valorizzazione e sull’integrità, favorendo in tal modo un comportamento responsabile, anche in conformità con le prescrizioni sul governo d’impresa della Confederazione.</p>
</div></section><section id="lvl_10"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_10">10 Adeguamento degli obiettivi strategici</a>
</h1>
<div class="collapseable"><p class="absatz ">Se necessario, il Consiglio federale adegua gli obiettivi strategici durante il loro periodo di validità. Decide l’adeguamento dopo aver consultato il Consiglio della SUFFP.</p></div></section><section id="lvl_11"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_11">11 Rapporti</a>
</h1>
<div class="collapseable">
<p class="absatz ">In primavera, in concomitanza con il rapporto di gestione e a complemento di quest’ultimo, il Consiglio della SUFFP presenta al Consiglio federale un rapporto scritto sul raggiungimento degli obiettivi strategici dell’anno precedente. A tal fine rileva i dati e gli indicatori necessari.</p>
<p class="absatz ">Cura i rapporti con i rappresentanti della Confederazione, in particolare nell’ambito delle riunioni con la Confederazione, in quanto proprietaria, che si svolgono di norma ogni sei mesi.</p>
</div></section></main>
</div></body>
</html>
