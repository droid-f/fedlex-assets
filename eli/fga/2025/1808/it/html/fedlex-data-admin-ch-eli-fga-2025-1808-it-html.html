<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--25.062--><p class="srnummer man-space-after-18">25.062</p>
<h1 class="erlasstitel botschafttitel">Messaggio <br>concernente il contributo di solidarietà alla popolazione di Blatten vittima della frana del 28 maggio 2025 (Legge federale sull’aiuto immediato a Blatten)</h1>
<p class="botschaftdatum man-space-before-3">del 6 giugno 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidenti e consiglieri,</p>
<p class="absatzvor man-space-before-8">con il presente messaggio vi sottoponiamo il disegno di decreto federale concernente il contributo di solidarietà alla popolazione di Blatten vittima della frana del 28 maggio 2025<sup><a href="#fn-d7e19" id="fnbck-d7e19">1</a></sup>.</p>
<p class="absatzvor man-space-before-8">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="unterschriftenfi1 man-space-before-24">6 giugno 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titeluebersicht man-space-after-13 man-font-weight-bold">Compendio</p>
<p class="absatzkurs man-font-style-italic man-space-before-4">Il 28 maggio 2025 si è prodotta a Blatten, nella Lötschental (Cantone del Vallese), una terribile catastrofe naturale. L’enorme distacco di un ghiacciaio e la frana da esso provocata hanno travolto buona parte del villaggio di Blatten e la frazione di Ried, rimasti sepolti sotto una massa gigantesca di roccia, ghiaccio e fango. Un lago formatosi a monte del cono detritico ha inondato la parte del villaggio che non è stata sepolta.</p>
<p class="absatzkurs man-font-style-italic man-space-before-4">Le conseguenze per gli abitanti del Comune di Blatten e i danni materiali sono ingenti. Sebbene si sia riusciti a evacuare la popolazione prima del verificarsi dell’evento, quasi l’intero villaggio di Blatten e le sue infrastrutture sono state distrutte. Purtroppo una persona risulta ancora dispersa.</p>
<p class="absatzkurs man-font-style-italic man-space-before-4">Alla luce di quanto suesposto, con il presente messaggio chiediamo al Parlamento di erogare al Comune di Blatten un aiuto federale immediato sotto forma di un primo sostegno finanziario. Il Consiglio federale chiede il versamento di un contributo immediato di 5 milioni di franchi in segno di solidarietà per rispondere ai bisogni più urgenti della popolazione colpita.</p>
<p class="absatz man-space-before-4"></p>
<p class="titelbotschaftinnen man-space-after-18">Messaggio</p>
<div class="footnotes"><p id="fn-d7e19"><sup><a href="#fnbck-d7e19">1</a></sup><sup></sup>  <a href="https://fedlex.data.admin.ch/eli/fga/2025/1809" target="_blank">FF <b>2025</b> 1809</a>, <a href="https://fedlex.data.admin.ch/eli/fga/2025/1810" target="_blank">1810</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">Il 28 maggio 2025 si è prodotta a Blatten, nella Lötschental (Cantone del Vallese), una terribile catastrofe naturale. L’enorme distacco di un ghiacciaio e la frana da esso provocata hanno travolto buona parte del villaggio di Blatten e la frazione di Ried, rimasti sepolti sotto una massa gigantesca di roccia, ghiaccio e fango. Un lago formatosi a monte del cono detritico ha inondato la parte del villaggio che non è stata sepolta. </p>
<p class="absatz man-space-before-4">Già dall’inizio di maggio 2025 è stata osservata una crescente instabilità sul Kleines Nesthorn, una cima secondaria del Bietschhorn. Il 19 maggio 2025 il versante nord-orientale della montagna si è disintegrato in più fasi, provocando una frana, che a sua volta si è riversata sul ghiacciaio del Birch, generando una colata detritica. Il 28 maggio 2025 una grossa porzione del ghiacciaio del Birch è crollata sotto il crescente peso dei detriti. Il materiale detritico ha ricoperto il fondovalle della Lötschental per una lunghezza di circa due chilometri e una larghezza di circa 400 metri.</p>
<p class="absatz man-space-before-4">Le conseguenze per gli abitanti del Comune di Blatten e i danni materiali sono ingenti. Sebbene si sia riusciti a evacuare la popolazione prima del verificarsi dell’evento, quasi l’intero villaggio di Blatten e le sue infrastrutture sono state distrutte. Purtroppo una persona risulta ancora dispersa.</p>
<p class="absatz man-space-before-4">Per Blatten e i suoi abitanti il futuro è incerto. La catastrofe potrebbe aver causato danni per diverse centinaia di milioni di franchi. È troppo presto, tuttavia, per una stima esatta dei danni. A causa dell’instabilità delle masse rocciose e della possibilità di ulteriori frane e colate detritiche la regione è ancora in pericolo. </p>
<p class="absatz man-space-before-4">La presidente della Confederazione e i capi del DATEC e del DDPS si sono recati sul posto subito dopo la catastrofe per esprimere solidarietà alla popolazione, al Comune di Blatten e al Cantone del Vallese e per assicurare loro il sostegno della Confederazione. </p>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Versamento di un contributo di solidaritetà</a>
</h1>
<div class="collapseable">
<p class="absatzvor man-space-before-8">A seguito dei tragici eventi provocati dalla frana che ha sepolto Blatten è necessario fornire aiuto in modo rapido e senza complicazioni burocratiche. La popolazione colpita si trova di fronte a grandi sfide, tra cui l’evacuazione, la perdita della propria abitazione, una raggiungibilità limitata, stress psicologico e danni materiali.</p>
<p class="absatz man-space-before-4">Il 4 giugno 2025 il Cantone del Vallese ha comunicato la sua decisione di sostenere gli abitanti di Blatten con un totale di 10 milioni di franchi. Il Consiglio federale segue l’iniziativa del Cantone e chiede al Parlamento in segno di solidarietà un contributo immediato di 5 milioni a favore del Comune. Ciò corrisponde a circa 15 000 franchi per ogni abitante che ha la residenza fissa a Blatten (stima al 28 maggio 2025: 303 persone). L’obiettivo è soddisfare i bisogni più urgenti della popolazione colpita. Le risorse finanziarie vengono versate al Comune di Blatten, che deve impiegarle per misure urgenti che non sono coperte da assicurazioni o sussidi e che devono essere attuate rapidamente, oppure per l’attenuazione di casi di rigore nella popolazione. La decisione in merito all’impiego esatto del contributo immediato spetta al Comune di Blatten. Il Comune riferisce alla Confederazione in un breve rapporto in merito alla distribuzione delle risorse finanziarie ricevute.</p>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Consultazione</a>
</h1>
<div class="collapseable">
<p class="absatzvor man-space-before-8">Non si è svolta alcuna procedura di consultazione. Ai sensi dell’articolo 3<i>a</i> capoverso 1 lettera c della legge del 18 marzo 2005<sup><a href="#fn-d7e98" id="fnbck-d7e98">2</a></sup> sulla consultazione, si può rinunciare alla consultazione nel caso di progetti di legge urgenti di cui all’articolo 165 della Costituzione federale. </p>
<div class="footnotes"><p id="fn-d7e98"><sup><a href="#fnbck-d7e98">2</a></sup><sup></sup> <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p></div>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Commento ai singoli articoli</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1">Art. 1 <span class="man-font-style-normal">Principio</span></a>
</h6>
<div class="collapseable">
<p class="absatz man-space-before-4"><i>Capoverso 1</i><i>:</i> Per fornire alla popolazione del Comune di Blatten colpita dalla frana un rapido sostegno (aiuto immediato) che le permetta di affrontare le conseguenze immediate dell’evento, la Confederazione versa al Comune un contributo finanziario di 5 milioni di franchi.</p>
<p class="absatz man-space-before-4"><i>Capoverso 2</i><i>:</i> Questa spesa una tantum deve essere approvata dal Parlamento mediante decreto federale semplice.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2">Art. 2 <span class="man-font-style-normal">Impiego dell’aiuto finanziario</span></a>
</h6>
<div class="collapseable"><p class="absatz man-space-before-4">Il Comune deve impiegare il contributo federale per misure urgenti che non sono coperte da assicurazioni o sussidi e che devono essere attuate rapidamente, oppure per l’attenuazione di casi di rigore nella popolazione colpita.</p></div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3">Art. 3 <span class="man-font-style-normal">Versamento e rendiconto</span></a>
</h6>
<div class="collapseable">
<p class="absatz man-space-before-4"><i>Capoverso 1</i><i>:</i> Per semplificare e accelerare la procedura per l’erogazione dell’aiuto immediato il versamento viene effettuato direttamente al Comune invece che al Cantone. Il Comune può provvedere alla distribuzione delle risorse finanziarie subito dopo averle ricevute.</p>
<p class="absatz man-space-before-4"><i>Capoverso 2</i><i>:</i> Il Comune deve riferire alla Confederazione entro il 20 giugno 2026 in merito all’impiego delle risorse ricevute. Per gli importi che non vengono versati direttamente alle persone colpite, il Comune deve indicare nel suo rapporto a quale scopo tali risorse finanziarie sono state destinate. Se non utilizza l’intero contributo, entro il 20 giugno 2026 il Comune rimborsa alla Confederazione la parte rimanente. </p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4">Art. 4 <span class="man-font-style-normal">Entrata in vigore e durata di validità</span></a>
</h6>
<div class="collapseable">
<p class="absatz man-space-before-4"><i>Capoverso 1</i><i>:</i> Ai sensi dell’articolo 165 capoverso 1 Cost. la validità delle leggi federali dichiarate urgenti deve essere limitata nel tempo. Una legge può essere dichiarata urgente ai sensi dell’articolo 165 Cost. se la sua entrata in vigore immediata è necessaria per salvaguardare interessi pubblici urgenti. Nel caso in questione è estremamente importante per gli abitanti di Blatten che la Confederazione possa versare subito l’aiuto immediato. La legge federale urgente in questione ha una durata di validità di un anno (fino al 20.6.2026). Di conseguenza essa non sottostà a referendum facoltativo (art. 141 cpv. 1 lett. b Cost.).</p>
<p class="absatz man-space-before-4"><i>Capoverso 2</i><i>:</i> La Costituzione federale non definisce espressamente la durata di validità ammessa per le leggi federali dichiarate urgenti. Nel caso in questione una durata di validità di un anno sembra essere sufficiente. La legge entrerà in vigore il 21 giugno 2025 e sarà valida fino al 20 giugno 2026. È prevista una pubblicazione urgente secondo l’articolo 7 capoverso 3 della legge del 18 giugno 2004 sulle pubblicazioni ufficiali (LPubb).</p>
</div></article>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Ripercussioni finanziarie e sull’effettivo del personale</a>
</h1>
<div class="collapseable">
<p class="absatzvor man-space-before-8">Conformemente al messaggio, alla legge federale proposta con validità limitata nel tempo e al relativo decreto federale la Confederazione versa al Comune di Blatten 5 milioni di franchi. Le risorse versate saranno finanziate e compensate attraverso il preventivo del DATEC.</p>
<p class="absatz man-space-before-4">Non si prevedono conseguenze sull’effettivo del personale né per la Confederazione né per i Cantoni.</p>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Rapporto con il programma di legislatura</a>
</h1>
<div class="collapseable"><p class="absatzvor man-space-before-8">Gli eventi alla base del presente progetto non erano prevedibili. Esso non rientra pertanto nel programma di legislatura.</p></div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable"><p class="absatzvor man-space-before-8">Il presente progetto si fonda sull’articolo 103 della Costituzione federale. Conformemente a tale disposizione la Confederazione può sostenere le regioni del Paese economicamente minacciate se le misure di solidarietà che si possono ragionevolmente esigere da loro non sono sufficienti. Nel caso in questione gli abitanti di Blatten colpiti dalla frana hanno perso i loro beni da un giorno all’altro. È essenziale che le persone colpite adottino misure di solidarietà, tuttavia tali misure non saranno sufficienti. L’aiuto immediato della Confederazione ha lo scopo di ammortizzare e integrare finanziariamente le misure di solidarietà. Esso rappresenta una misura adeguata per aiutare la popolazione colpita dalla frana. La base legale per tale aiuto immediato è quindi conforme alla disposizione costituzionale.</p></div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Forma dell’atto</a>
</h2>
<div class="collapseable"><p class="absatzvor man-space-before-8">Per l’aiuto immediato destinato alla popolazione di Blatten viene creata una nuova base legale sotto forma di legge federale limitata nel tempo. Secondo l’articolo 164 capoverso 1 Cost., tutte le disposizioni importanti che contengono norme di diritto sono emanate dall’Assemblea federale sotto forma di legge federale (art. 163 cpv. 1 Cost.). Tra queste disposizioni rientrano, tra le altre, quelle relative agli aiuti finanziari della Confederazione. Il presente atto viene quindi emanato sotto forma di legge federale. Il finanziamento previsto avviene sotto forma di decreto federale semplice basato sulla nuova legge federale.</p></div></section>
</div></section></main>
</div></body>
</html>
