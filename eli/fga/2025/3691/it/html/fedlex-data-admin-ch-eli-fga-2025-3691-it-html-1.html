<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Consolati onorari</h1>
<h2 class="botschaftkurztitel man-space-before-4">Rapporto della Commissione della gestione del Consiglio degli Stati</h2>
<p class="botschaftdatum man-space-before-3">dell’11 novembre 2025</p>
<p class="botschaftlinie man-space-before-10"></p>
<p class="absatz man-space-before-4"></p>
<p class="absatz man-space-before-4"></p>
<p class="titeluebersicht man-space-after-13 man-font-weight-bold">L’essenziale in breve</p>
<p class="absatzkurs man-font-style-italic man-space-before-4">I consolati onorari sono rappresentanze consolari dirette da un console onorario a titolo onorifico. I consoli onorari svizzeri non sono chiamati a svolgere tutte le funzioni delle rappresentanze di carriera e dispongono peraltro soltanto di privilegi e immunità limitati. Completano la rete di rappresentanze estere della Svizzera e svolgono funzioni di sostegno come intrattenere relazioni con le autorità locali, mantenere i contatti con la comunità degli Svizzeri residente in loco e fornire assistenza a cittadini svizzeri che si trovano in una situazione d’emergenza (d’intesa con la rappresentanza superiore). La loro nomina comporta tuttavia il rischio di danneggiare la reputazione del Paese rappresentato. Alcuni anni fa un’inchiesta internazionale ha portato alla luce diversi casi problematici. Inoltre, il numero di consoli onorari svizzeri ha registrato un incremento costante. Dal 1990 è quasi raddoppiato.</p>
<p class="absatzkurs man-font-style-italic man-space-before-4">Date queste premesse, nel mese di gennaio 2024 le Commissioni della gestione delle Camere federali (CdG) hanno incaricato il Controllo parlamentare dell’amministrazione (CPA) di procedere a una valutazione dei consolati onorari. La sottocommissione competente DFAE/DDPS della Commissione della gestione del Consiglio degli Stati (CdG-S) ha deciso di incaricare il CPA di indagare su come il Dipartimento federale degli affari esteri (DFAE) gestisce i consolati onorari svizzeri all’estero ma anche i consolati onorari esteri in Svizzera.</p>
<p class="absatzkurs man-font-style-italic man-space-before-4">Dalla valutazione del CPA è in particolare emerso che i consoli onorari svizzeri all’estero offrono un valore aggiunto e che il DFAE fornisce loro un supporto nel complesso adeguato anche se il supporto e la direzione dipendono fortemente dalla rappresentanza superiore, per esempio dall’ambasciatore svizzero presente nello Stato di residenza. L’istruzione del DFAE concernente i consoli onorari svizzeri all’estero è chiara, tuttavia secondo la CdG-S occorre farla conoscere maggiormente a tutti i collaboratori delle rappresentanze svizzere competenti per i consoli onorari. Per nominare i consoli onorari le rappresentanze si attengono alle direttive del DFAE, ma verificano le relazioni d’interesse in modo troppo poco sistematico. A questo proposito la CdG-S raccomanda che in futuro si proceda a una verifica sistematica delle relazioni d’interesse e dei potenziali conflitti d’interesse. Nei casi problematici il DFAE ha reagito in modo adeguato.</p>
<p class="absatzkurs man-font-style-italic man-space-before-4">Ciò che manca sono chiare direttive strategiche per la nomina di consoli onorari svizzeri all’estero, con ripercussioni su diversi aspetti che vanno dall’apertura alla chiusura dei consolati onorari. È quanto ha stabilito il CPA basandosi tra l’altro sull’allora progetto di nuova strategia consolare del Consiglio federale. Sulla base della valutazione del CPA la CdG-S giunge alla conclusione che il DFAE dovrebbe soprattutto elaborare una chiara base strategica per la nomina dei consoli onorari. Una strategia ben concepita consentirebbe in futuro anche di meglio valutare l’utilità di nuovi consoli e consolati onorari e di chiudere più rapidamente i consolati onorari esistenti che non sono più nell’interesse della Svizzera. Il Consiglio federale adotterà presumibilmente la strategia consolare 2026–2029 poco dopo la pubblicazione del presente rapporto. La CdG-S ne esaminerà le innovazioni e il valore aggiunto quando tratterà il parere del Consiglio federale sul suo rapporto.</p>
<p class="absatzkurs man-font-style-italic man-space-before-4">Nei confronti dei consolati onorari esteri in Svizzera, il DFAE considera di avere una responsabilità molto limitata e sfrutta il suo margine di manovra con estrema moderazione per riguardo alle relazioni bilaterali con gli Stati d’invio. Il DFAE stesso non applica in modo coerente le sue direttive concernenti i consolati onorari esteri in Svizzera e le competenze delle varie autorità federali e cantonali non sono sempre chiare. Vi sono stati anche casi in cui il DFAE avrebbe dovuto reagire con maggior determinazione a problemi emersi con consoli onorari esteri in Svizzera. La CdG-S chiede che il DFAE strutturi in modo più rigoroso i processi di ammissione dei consoli onorari esteri, coinvolgendo tutte le autorità implicate, e che in caso di problemi assuma un ruolo proattivo.</p>
<p class="absatz man-space-before-4"></p>
<p class="titelbotschaftinnen man-space-after-18">Rapporto</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Introduzione</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Situazione iniziale</a>
</h2>
<div class="collapseable">
<p class="absatzvor man-space-before-8">I consolati onorari sono consolati diretti a titolo onorifico<sup><a href="#fn-d2507e39" id="fnbck-d2507e39">1</a></sup> da persone private – appunto i consoli onorari – su mandato di uno Stato. In genere i consoli onorari esercitano il mandato in aggiunta a un’altra occupazione professionale. Diversamente dai consoli di carriera, i consoli onorari non devono obbligatoriamente avere la cittadinanza dello Stato d’invio. Nella maggior parte dei casi la loro competenza non copre l’intero territorio dello Stato di residenza, ma soltanto una parte (circoscrizione consolare). Intrattengono solo occasionalmente relazioni diplomatiche con il governo nazionale e il loro compito consiste principalmente nel curare il contatto con le autorità della propria circoscrizione consolare. I consoli onorari non sostituiscono completamente le rappresentanze di carriera, dato che spesso hanno solo competenze limitate, non possiedono una formazione formale e non hanno lo stesso peso politico. La Convenzione di Vienna del 24 aprile 1963<sup><a href="#fn-d2507e47" id="fnbck-d2507e47">2</a></sup> sulle relazioni consolari (di seguito CVRC), che anche la Svizzera ha sottoscritto, disciplina le funzioni, gli obblighi e i diritti dei consolati onorari. Diversamente dai consoli di carriera, ai consoli onorari sono accordati solo diritti e privilegi limitati: l’esenzione dall’imposta si applica solo al reddito proveniente dalle attività ufficiali; l’immunità giurisdizionale copre solo gli atti compiuti nell’esercizio delle funzioni ufficiali e non quelle private; i locali di un consolato onorario non sono inviolabili, ma lo sono soltanto i documenti consolari che vengono conservati separati dai documenti privati; ai famigliari non sono concessi privilegi e immunità.</p>
<p class="absatz man-space-before-4">I consolati onorari completano la rete di rappresentanze estere della Svizzera e svolgono funzioni di sostegno come intrattenere relazioni con le autorità locali, mantenere i contatti con la comunità degli Svizzeri residenti in loco e fornire assistenza a cittadini svizzeri che si trovano in una situazione d’emergenza (d’intesa con la rappresentanza superiore). Dato che rappresentano la Svizzera, la loro nomina può comportare un rischio per la reputazione del nostro Paese. </p>
<p class="absatz man-space-before-4">Alcuni anni fa un’inchiesta internazionale ha portato alla luce diversi casi problematici (affari di dubbia natura e anche reati), in cui erano coinvolti consoli onorari esteri in Svizzera.</p>
<p class="absatz man-space-before-4">Nel caso dei consoli onorari svizzeri all’estero il rischio è quello di danneggiare la reputazione della Svizzera. Inoltre, il numero di consoli onorari svizzeri ha registrato un incremento costante. Dal 1990 è quasi raddoppiato<sup><a href="#fn-d2507e66" id="fnbck-d2507e66">3</a></sup>. La Svizzera è attualmente presente con 224 consolati onorari in un totale di 105 Stati<sup><a href="#fn-d2507e74" id="fnbck-d2507e74">4</a></sup>, mentre in Svizzera sono rappresentati 65 Stati con un totale di 122 consolati onorari<sup><a href="#fn-d2507e82" id="fnbck-d2507e82">5</a></sup>.</p>
<p class="absatz man-space-before-4">Alla luce di questa situazione, nel mese di gennaio 2024 le CdG hanno incaricato il CPA di eseguire una valutazione sui consolati onorari. La sottocommissione competente DFAE/DDPS della CdG-S ha deciso di incaricare il CPA di indagare sia sui consolati onorari svizzeri all’estero sia sui consolati onorari esteri in Svizzera.</p>
<div class="footnotes">
<p id="fn-d2507e39"><sup><a href="#fnbck-d2507e39">1</a></sup><sup></sup>  A titolo onorifico non significa per forza a titolo gratuito: è lo Stato d’invio che decide se il console onorario riceve un’indennità.</p>
<p id="fn-d2507e47"><sup><a href="#fnbck-d2507e47">2</a></sup><sup></sup>  <a href="https://fedlex.data.admin.ch/vocabulary/legal-taxonomy/492" target="_blank" data-rs-uri="https://fedlex.data.admin.ch/eli/cc/1968/887_927_843" data-rs="0.191.02" data-lang="it">RS <b>0.191.02</b></a>.</p>
<p id="fn-d2507e66"><sup><a href="#fnbck-d2507e66">3</a></sup><sup></sup>  Consolati onorari, Valutazione del Controllo parlamentare dell’amministrazione all’attenzione della Commissione della gestione del Consiglio degli Stati del 5 giu. 2025, (qui di seguito valutazione del CPA), n. 3.1.2.</p>
<p id="fn-d2507e74"><sup><a href="#fnbck-d2507e74">4</a></sup><sup></sup>  Stato: ottobre 2024; valutazione del CPA, n. 2.3.</p>
<p id="fn-d2507e82"><sup><a href="#fnbck-d2507e82">5</a></sup><sup></sup>  Stato: giugno 2024; valutazione del CPA, n. 2.4.</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Oggetto dell’inchiesta e metodologia </a>
</h2>
<div class="collapseable">
<p class="absatzvor man-space-before-8">La CdG-S ha incaricato il CPA di rispondere alle seguenti domande nel quadro di un’inchiesta:</p>
<dl class="man-space-after-0">
<dt class="man-space-before-4">1. </dt>
<dd class="man-space-before-4">Le <i>direttive</i> del DFAE sui consolati onorari svizzeri all’estero e i consolati onorari esteri in Svizzera sono conformi al diritto e chiare?</dd>
<dt class="man-space-before-4">2. </dt>
<dd class="man-space-before-4">Il DFAE rispetta le direttive legali e strategiche nell’ambito dello <i>stabilimento </i>di consolati onorari in Svizzera e all’estero?</dd>
<dt class="man-space-before-4">3. </dt>
<dd class="man-space-before-4">Il <i>supporto </i>fornito ai consoli onorari svizzeri all’estero è adeguato?</dd>
<dt class="man-space-before-4">4. </dt>
<dd class="man-space-before-4">La <i>vigilanza</i> del DFAE sulle attività dei consoli onorari all’estero e in Svizzera è adeguata? </dd>
</dl>
<p class="absatz man-space-before-4">Per rispondere alle domande il CPA ha analizzato diversi documenti (basi legali e altre direttive, strategie a diversi livelli e norme procedurali del DFAE) oltre che esempi di processi (processi concreti presso il DFAE e gestione di quattro casi problematici). Il CPA ha esaminato tra l’altro anche il progetto di strategia consolare del 16 ottobre 2024 – che inizialmente il Consiglio federale intendeva adottare nel primo semestre del 2025 – e ha intervistato 47 persone. Inoltre ha valutato i <i>consolati onorari svizzeri all’estero</i> sulla base di sei casi di studio e di analisi statistiche (sull’evoluzione dei consolati onorari e su caratteristiche quali la nazionalità e le lingue). Riguardo ai <i>consolati onorari esteri in Svizzera</i>, il CPA ha anche effettuato un raffronto internazionale dei requisiti statali per la loro ammissione. Il CPA ha concluso il suo lavoro con la valutazione del 5 giugno 2025<sup><a href="#fn-d2507e138" id="fnbck-d2507e138">6</a></sup> all’attenzione della CdG-S.</p>
<p class="absatz man-space-before-4">La CdG-S ha analizzato i risultati della valutazione. Con il presente rapporto valuta tali risultati e formula raccomandazioni all’attenzione del Consiglio federale laddove ritiene che sia necessario intervenire. La CdG-S ha adottato il rapporto l’11 novembre 2025 e lo ha sottoposto per parere al Consiglio federale. La CdG-S ha inoltre deciso di pubblicare il presente rapporto congiuntamente a quello del CPA. </p>
<p class="absatz man-space-before-4">Prima dell’adozione del rapporto da parte della CdG‑S, il DFAE è stato interpellato nell’ambito di una consultazione. Le risposte fornite sono state prese in considerazione nel presente rapporto nella misura in cui la CdG-S l’abbia ritenuto opportuno.</p>
<p class="absatz man-space-before-4">La CdG-S prenderà atto e analizzerà la strategia consolare 2026–2029, che il Consiglio federale adotterà presumibilmente poco dopo la pubblicazione del presente rapporto, quando tratterà il parere del Consiglio federale sul suo rapporto (v. anche n. 4).</p>
<div class="footnotes"><p id="fn-d2507e138"><sup><a href="#fnbck-d2507e138">6</a></sup><sup></sup>  Valutazione del CPA.</p></div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Consolati onorari svizzeri all’estero: constatazioni e raccomandazioni</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Istruzione del DFAE sui consolati onorari</a>
</h2>
<div class="collapseable">
<section id="lvl_2/lvl_2.1/lvl_2.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.1/lvl_2.1.1">2.1.1 Constatazioni del CPA</a>
</h3>
<div class="collapseable">
<p class="absatzvor man-space-before-8">Il CPA giunge alla conclusione che l’istruzione sui consoli onorari<sup><a href="#fn-d2507e163" id="fnbck-d2507e163">7</a></sup> è conforme alla pertinente convenzione internazionale, la CVRC, e la concretizza in modo adeguato. Il CPA ritiene che questa istruzione sia in genere rispettata, ma ha anche constatato che in un quarto dei casi si deroga alla disposizione secondo cui i consoli onorari devono di norma avere la cittadinanza svizzera. È il caso sia di Paesi con una piccola comunità di svizzeri all’estero ma anche di molti Paesi europei dove è più difficile capire perché non si sia tenuto maggiormente conto del criterio della cittadinanza svizzera nella scelta del console onorario.</p>
<p class="absatz man-space-before-4">Sulla base dei suoi casi di studio il CPA ha constatato che l’istruzione è considerata chiara dai collaboratori chiamati ad applicarla. Le competenze relative al supporto da fornire ai consoli onorari sono formulate in modo un po’ complicato per i non addetti ai lavori ma nella pratica risultano chiare e adeguate. Il CPA deplora tuttavia il fatto che l’istruzione non sia conosciuta da tutti i collaboratori delle rappresentanze svizzere competenti per i consoli onorari.</p>
<div class="footnotes"><p id="fn-d2507e163"><sup><a href="#fnbck-d2507e163">7</a></sup><sup></sup> Istruzione del DFAE del 1° gen. 2021 concernente i posti consolari onorari e i rappresentanti consolari onorari.</p></div>
</div></section><section id="lvl_2/lvl_2.1/lvl_2.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.1/lvl_2.1.2">2.1.2 Valutazione della CdG-S</a>
</h3>
<div class="collapseable">
<p class="absatzvor man-space-before-8">La CdG-S constata che l’istruzione sui consoli onorari costituisce per il DFAE uno strumento adeguato. Tuttavia raccomanda al Dipartimento di adoperarsi affinché sia maggiormente conosciuta dai collaboratori delle rappresentanze svizzere competenti per i consoli onorari. In questo modo si potrebbe contribuire anche a far sì che il criterio della cittadinanza svizzera nella nomina dei consoli onorari sia maggiormente rispettato, un obiettivo auspicabile dato che, secondo la valutazione del CPA, lo scopo di tale requisito è di ridurre il rischio che i consoli onorari rappresentino interessi diversi da quelli della Svizzera.</p>
<p></p>
<div class="table layout-table"><table>
			
			
			<tr>
				
				<td>
					
					<p class="absatz09pt"><i>Raccomandazione 1 – Far conoscere maggiormente l’istruzione sui consoli </i><i>onorari</i></p>
					<p class="absatz man-space-before-4">La Commissione raccomanda al Consiglio federale di adottare misure affinché l’istruzione sui consoli onorari sia conosciuta da tutti i collaboratori competenti.</p>
				</td>
			</tr>
			
		</table></div>
</div></section>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Processi del DFAE</a>
</h2>
<div class="collapseable">
<p class="absatzvor man-space-before-8">Di seguito vengono esaminati i processi del DFAE per la nomina e il supporto dei consoli onorari e i processi di vigilanza sui consoli onorari. </p>
<section id="lvl_2/lvl_2.2/lvl_2.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.1">2.2.1 Constatazioni del CPA</a>
</h3>
<div class="collapseable">
<p class="absatzvor-kurs man-font-style-italic man-space-before-8">Nomina</p>
<p class="absatz man-space-before-4">Il CPA constata che i requisiti formali che il DFAE deve verificare al momento della nomina di consoli onorari sono definiti chiaramente. Rimangono invece talvolta vaghi i requisiti che devono soddisfare i consoli onorari, in particolare per quanto concerne le loro attività private. I consoli onorari devono semplicemente confermare per scritto che non esercitano alcuna carica politica o consolare ufficiale per un altro Paese. Di conseguenza, secondo il CPA le relazioni d’interesse sono prese in considerazione in modo troppo poco sistematico al momento della nomina, con conseguenti rischi per la reputazione della Svizzera.</p>
<p class="absatzvor-kurs man-font-style-italic man-space-before-8">Vigilanza</p>
<p class="absatz man-space-before-4">Una verifica sistematica delle attività e dell’idoneità della persona non è prevista neppure durante il mandato. I rapporti annuali dei consoli onorari non sottostanno ad alcuna direttiva e il loro scopo non sarebbe chiaro. La proroga del mandato, che solitamente avviene dopo quattro anni, sarebbe un atto puramente formale.</p>
<p class="absatz man-space-before-4">Il CPA sottolinea però anche che nel complesso non ci sono molti casi problematici e che nei casi concreti il DFAE interviene con discrezione e in modo adeguato in modo da ridurre al minimo i potenziali rischi di danneggiare la reputazione della Svizzera.</p>
<p class="absatzvor-kurs man-font-style-italic man-space-before-8">Supporto</p>
<p class="absatz man-space-before-4">Il CPA ha valutato le direttive disponibili riguardo al supporto e alla direzione dei consoli onorari e, mediante interviste e documenti, ha esaminato in che modo vengono messe in pratica. Ha constatato che non vi sono pressoché direttive su questi aspetti. Nella maggior parte dei casi, i compiti specifici dei consoli onorari – che secondo le direttive vanno definiti in una convenzione conclusa con gli stessi consoli onorari – sono ripresi <i>in toto</i> dal lungo elenco di funzioni del modello standard del DFAE. </p>
<p class="absatz man-space-before-4">Il CPA constata inoltre che il supporto e la direzione dei consoli onorari dipendono fortemente dai superiori, concretamente dall’ambasciatore o dal console generale. Dalle interviste condotte dal CPA è comunque emerso che le rappresentanze superiori, ma anche gli stessi consoli onorari, hanno espresso una valutazione positiva sul supporto fornito a questi ultimi. I consoli onorari interpellati si sono inoltre detti soddisfatti dello scambio d’informazioni. </p>
<p class="absatz man-space-before-4">Il CPA constata altresì che l’onere a carico del DFAE per quanto riguarda il supporto e la direzione deve essere soppesato tenendo conto del valore aggiunto concreto apportato dai consoli onorari.</p>
</div></section><section id="lvl_2/lvl_2.2/lvl_2.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.2">2.2.2 Valutazione della CdG-S</a>
</h3>
<div class="collapseable">
<p class="absatzvor man-space-before-8">La CdG-S prende atto con soddisfazione che sia le rappresentanze superiori sia gli stessi consoli onorari si esprimono in modo positivo sul supporto fornito a questi ultimi. Tenuto conto dei contesti molto diversi nei quali la Svizzera impiega consoli onorari e degli altrettanto diversi compiti che la Svizzera affida loro, la Commissione ritiene ragionevole l’approccio pragmatico finora adottato in materia di supporto. Tuttavia, considera che questo aspetto potrebbe essere maggiormente fondato su direttive strategiche, che però non esistono ancora. Per maggiori approfondimenti si rinvia al numero 2.3.</p>
<p class="absatz man-space-before-4">La CdG-S critica invece il fatto che le relazioni d’interesse dei candidati ai posti di console onorario siano valutate in modo troppo poco sistematico. Le attività private presentano potenziali conflitti d’interesse. Secondo la valutazione del CPA il carattere onorifico dell’attività di console onorario garantisce un elevato grado di identificazione con questa funzione, ma implica anche che dal punto di vista finanziario il console onorario dipenda dalla sua attività privata. Le attività private dei consoli onorari possono dare origine a potenziali conflitti d’interesse, che potrebbero costituire un rischio per la reputazione della Svizzera e danneggiare la credibilità della rappresentanza dei suoi interessi. </p>
<p class="absatz man-space-before-4">La Commissione giunge pertanto alla conclusione che sarebbe opportuno chiarire sistematicamente le relazioni d’interesse per limitare i rischi per la reputazione della Svizzera. Come scrive il CPA, esistono per esempio strumenti utili nelle basi per il controllo di sicurezza relativo alle persone della Confederazione, che potrebbero essere impiegati per analogia al fine di chiarire sistematicamente le relazioni d’interesse dei consoli onorari.</p>
<p class="absatz man-space-before-4">La Commissione è inoltre del parere che l’indicazione delle relazioni d’interesse non dovrebbe essere richiesta e verificata dal DFAE soltanto al momento della nomina ma anche a scadenze regolari. Oltre che in occasione della nomina, eventuali conflitti d’interesse andrebbero chiariti al più tardi dopo quattro anni, in occasione della proroga del mandato.</p>
<p></p>
<div class="table layout-table"><table>
			
			
			<tr>
				
				<td>
					
					<p class="absatz09pt"><i>Raccomandazione 2 – Verifica sistematica delle relazioni d’interesse e di potenziali conflitti d’interesse</i></p>
					<p class="absatz man-space-before-4">La Commissione raccomanda al Consiglio federale di adoperarsi affinché si proceda a una verifica sistematica delle relazioni d’interesse e dei potenziali conflitti d’interesse al momento della nomina di consoli onorari e affinché tale verifica venga ripetuta a intervalli di tempo adeguati.</p>
				</td>
			</tr>
		</table></div>
</div></section>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Direttive strategiche</a>
</h2>
<div class="collapseable">
<section id="lvl_2/lvl_2.3/lvl_2.3.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.3/lvl_2.3.1">2.3.1 Constatazioni del CPA</a>
</h3>
<div class="collapseable">
<p class="absatzvor man-space-before-8">Dopo aver analizzato le direttive e le strategie esistenti<sup><a href="#fn-d2507e260" id="fnbck-d2507e260">8</a></sup> il CPA constata che mancano chiare direttive strategiche relative all’importanza e allo stabilimento di consolati onorari. Questa lacuna non viene colmata neppure nella versione del 16 ottobre 2024 del progetto di strategia consolare per gli anni 2025–2028.</p>
<p class="absatz man-space-before-4">Il CPA afferma che, pur menzionando i consoli onorari e i loro principali compiti, la strategia consolare per gli anni 2025–2028, che al momento della valutazione era allo stadio di progetto, non contiene alcuna direttiva sulla loro nomina. Fra gli obiettivi citati dalla strategia figura l’estensione delle competenze dei consoli onorari, ma senza che vengano descritti gli scopi concreti o le misure necessarie a tal fine. Anche l’istruzione sui consoli onorari, che secondo il CPA era considerata una base strategica da numerose persone intervistate, non contiene alcuna indicazione riguardo ai casi in cui sia opportuno stabilire un consolato onorario (e non un posto consolare di carriera) e quando sia invece meglio rinunciarvi.</p>
<p class="absatz man-space-before-4">Il CPA non è inoltre riuscito a cogliere una chiara strategia nell’aumento dei consoli onorari svizzeri all’estero menzionato all’inizio, che dal 1990 sono praticamente raddoppiati (oggi sono oltre 200).</p>
<p class="absatz man-space-before-4">Il CPA osserva inoltre che in genere i consolati onorari vengono aperti principalmente per rispondere a un bisogno. Nei casi che ha esaminato, il bisogno addotto dalle rappresentanze superiori era perlopiù motivato. Ciononostante il CPA constata che non vi sia alcuna strategia chiara per aprire consolati onorari, il che si rifletterebbe anche nel diverso livello di qualità delle relative richieste. Le lettere che dovrebbero motivare la proposta di nomina di un console onorario sono estremamente eterogenee, sia nella forma che nella sostanza.</p>
<p class="absatz man-space-before-4">Il CPA giunge alla stessa conclusione per quanto concerne la chiusura dei consolati onorari: anche in questo caso mancano direttive strategiche, ossia criteri per verificare e motivare il bisogno di tenere aperto un consolato onorario, oppure per decidere che sia più opportuno chiuderlo. La conseguenza della mancanza di direttive strategiche è la seguente: anche nei casi in cui non vi è più il bisogno o persino se il posto è rimasto vacante a lungo, si stenta a chiudere i consolati onorari. Il CPA ipotizza che questa reticenza a chiudere possa essere ricondotta a un certo timore di offendere i consoli onorari che esercitano a titolo onorifico.</p>
<div class="footnotes"><p id="fn-d2507e260"><sup><a href="#fnbck-d2507e260">8</a></sup><sup></sup>  Il CPA ha in particolare tenuto conto della documentazione seguente (per una panoramica completa si veda la bibliografia e i documenti di riferimento riportati nel rapporto di valutazione del CPA): istruzione sui consoli onorari, strategie di politica estera, Visione per la politica estera della Svizzera 2028, strategie geografiche (p. es. Strategia Sud-Est asiatico, Strategia Africa subsahariana), progetto di strategia consolare per gli anni 2025–2028 (stato: 16.10.2024).</p></div>
</div></section><section id="lvl_2/lvl_2.3/lvl_2.3.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.3/lvl_2.3.2">2.3.2 Valutazione della CdG-S</a>
</h3>
<div class="collapseable">
<p class="absatzvor man-space-before-8">La CdG-S ritiene che la constatazione relativa alla mancanza di direttive strategiche costituisca l’elemento centrale della valutazione del CPA. Senza direttive strategiche non è possibile soppesare il valore aggiunto che apportano i consolati onorari e i rischi che essi comportano. Questo vale non solo nel caso di nuove aperture di consolati onorari o di nomine di nuovi consoli onorari, ma anche nel momento in cui bisogna decidere se tenere aperti o chiudere consolati onorari esistenti. La valutazione del CPA ha dimostrato che, agli occhi dei servizi superiori, i consoli onorari apportano un evidente valore aggiunto, ma anche che il supporto loro fornito comporta degli oneri e che non possono sostituirsi alle rappresentanze di carriera. </p>
<p class="absatz man-space-before-4">La Commissione ritiene che lo strumento dei consolati onorari sia nel complesso adeguato e non lo rimette in discussione in quanto tale. Reputa tuttavia fondamentale che lo stabilimento di consolati onorari si fondi su solide basi strategiche, affinché gli interessi della Svizzera all’estero siano rappresentati al meglio tenendo conto di tutti i vantaggi e gli svantaggi e affinché il DFAE possa assicurare un’adeguata gestione dei rischi. Questo modo di procedere è tanto più urgente se si considera che nella sua valutazione il CPA non ha trovato alcuna spiegazione chiara per il forte aumento del numero di consoli onorari svizzeri all’estero a partire dal 1990.</p>
<p class="absatz man-space-before-4">Disporre di direttive strategiche sarebbe utile anche per il supporto mirato ai consoli onorari (cfr. n. 2.2.2).</p>
<p class="absatz man-space-before-4">La CdG-S prenderà atto e analizzerà la strategia consolare 2026–2029, che verrà presumibilmente adottata dal Consiglio federale poco dopo la pubblicazione del presente rapporto, quando tratterà il parere del Consiglio federale sul suo rapporto.</p>
<p></p>
<div class="table layout-table"><table>
			
			
			<tr>
				
				<td>
					
					<p class="absatz09pt"><i>Raccomandazione 3 – Elaborare direttive strategiche per la nomina di consoli onorari svizzeri</i></p>
					<p class="absatz man-space-before-4">La Commissione raccomanda al Consiglio federale di elaborare, tenendo conto degli strumenti strategici già esistenti, direttive strategiche sulla nomina di consoli onorari. Tali direttive dovranno disciplinare in particolare gli aspetti concernenti l’apertura di un consolato onorario e la nomina di un console onorario, nonché la chiusura di un consolato onorario o la destituzione di un console onorario. Dovranno inoltre consentire di far sì che il supporto ai consoli onorari sia maggiormente e più uniformemente incentrato sugli obiettivi strategici.</p>
				</td>
			</tr>
			
		</table></div>
</div></section>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Consolati onorari esteri in Svizzera: constatazioni e raccomandazioni</a>
</h1>
<div class="collapseable">
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Direttive del DFAE</a>
</h2>
<div class="collapseable">
<section id="lvl_3/lvl_3.1/lvl_3.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.1/lvl_3.1.1">3.1.1 Constatazioni del CPA</a>
</h3>
<div class="collapseable">
<p class="absatzvor man-space-before-8">Il CPA giunge alla conclusione che le direttive del DFAE sull’apertura di consolati onorari esteri in Svizzera e sull’ammissione di consoli onorari esteri sono conformi al diritto e perlopiù chiare, anche se non comportano alcun vincolo. Per quanto concerne quest’ultimo aspetto, il CPA constata che neanche negli altri Stati esaminati le direttive sono vincolanti. </p>
<p class="absatz man-space-before-4">Il raffronto internazionale delle direttive consente anche al CPA di formulare alcune affermazioni riguardo al contenuto: le direttive del DFAE corrispondono per la maggior parte a quelle di altri Paesi, fermo restando che taluni Stati dispongono di direttive più severe per evitare possibili conflitti d’interesse e per comprovare il bisogno di un consolato onorario. </p>
<p class="absatz man-space-before-4">Il CPA ha messo a confronto le direttive svizzere con quelle di altri Paesi. Inoltre ha esaminato l’applicazione delle direttive svizzere da parte delle autorità svizzere (constatando diverse lacune, v. n. 3.2). Non ha tuttavia potuto esaminare l’applicazione delle direttive estere nei rispettivi Stati.</p>
</div></section><section id="lvl_3/lvl_3.1/lvl_3.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.1/lvl_3.1.2">3.1.2 Valutazione della CdG-S</a>
</h3>
<div class="collapseable"><p class="absatzvor man-space-before-8">La Commissione prende atto che le direttive del DFAE sui consolati onorari esteri in Svizzera sono conformi al diritto anche se, come negli Stati messi a confronto, non sono vincolanti. Vi sono inoltre Stati che, su taluni punti, dispongono di direttive più severe per i consoli onorari esteri. Secondo la valutazione del CPA non è tuttavia dato sapere in che modo gli altri Stati applichino nella pratica le loro direttive. Con le sue raccomandazioni, la Commissione non si riferisce quindi alle raccomandazioni svizzere in sé, che corrispondono perlopiù a quelle degli altri Stati, ma alla loro applicazione concreta. Come illustrato nel numero 3.2.2, la Commissione ravvisa diversi punti su cui è possibile far leva per ridurre al minimo i rischi per la reputazione della Svizzera.</p></div></section>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Processi relativi all’ammissione e alla vigilanza di consolati onorari esteri in Svizzeri</a>
</h2>
<div class="collapseable">
<section id="lvl_3/lvl_3.2/lvl_3.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.2/lvl_3.2.1">3.2.1 Constatazioni del CPA</a>
</h3>
<div class="collapseable">
<p class="absatzvor man-space-before-8">Il CPA osserva che nella prassi il DFAE non esamina in modo coerente se le sue direttive sui consolati onorari esteri sono adempite. La verifica si ridurrebbe a un esame superficiale dell’effettivo bisogno di disporre del consolato onorario da parte dello Stato d’invio. Spesso il DFAE derogherebbe alle sue direttive e raramente respingerebbe le domande di aprire consolati onorari esteri, al fine di non compromettere le relazioni bilaterali con gli Stati di invio. </p>
<p class="absatz man-space-before-4">Il CPA constata inoltre che non è del tutto chiaro da parte di chi e in che modo determinate direttive dovrebbero essere verificate. I principali servizi coinvolti sono i seguenti: </p>
<dl class="man-space-after-0">
<dt class="man-space-before-4">– </dt>
<dd class="man-space-before-4">Protocollo del DFAE</dd>
<dt class="man-space-before-4">– </dt>
<dd class="man-space-before-4">Gruppi di coordinamento regionale della Segreteria di Stato del DFAE</dd>
<dt class="man-space-before-4">– </dt>
<dd class="man-space-before-4">Direzione del diritto internazionale</dd>
<dt class="man-space-before-4">– </dt>
<dd class="man-space-before-4">Fedpol</dd>
<dt class="man-space-before-4">– </dt>
<dd class="man-space-before-4">Cantoni nei quali è richiesta l’apertura del consolato onorario</dd>
<dt class="man-space-before-4">– </dt>
<dd class="man-space-before-4">Servizio delle attività informative della Confederazione</dd>
</dl>
<p class="absatz man-space-before-4">La valutazione del CPA mostra che non sempre i servizi sopraelencati sono del tutto in chiaro su come devono procedere quando ricevono mandati o domande di accertamento che il Protocollo sottopone loro sulla base di una lista di controllo. In alcuni casi non sanno cosa devono chiarire o su quali basi o con quali strumenti e quindi quanto approfonditamente debbano svolgere l’accertamento. Succede inoltre che si verifichino delle sovrapposizioni fra i vari servizi coinvolti. Da ultimo, secondo il CPA il Protocollo del DFAE non registrerebbe in modo uniforme le domande degli Stati esteri di aprire un consolato onorario.</p>
<p class="absatz man-space-before-4">Il CPA constata essenzialmente che, per riguardo alle relazioni bilaterali, il DFAE utilizza il proprio margine di manovra con estrema moderazione. In questo ambito il DFAE interpreta il suo ruolo in modo molto restrittivo e rinuncia praticamente a qualsiasi tipo di vigilanza non appena la nomina è avvenuta. </p>
<p class="absatz man-space-before-4">Da ultimo il CPA rileva pure che, nei rari casi problematici, il DFAE ha reagito con esitazione, consentendo per esempio a un console onorario straniero di infrangere la legge sulla circolazione stradale senza essere sanzionato. Per il CPA, l’esitazione del DFAE è da ricondurre anche al fatto che, secondo il DFAE, la responsabilità ricade sull’ambasciata dello Stato d’invio nonché sulle competenti autorità svizzere (uffici di tassazione, polizia, autorità di perseguimento penale). </p>
</div></section><section id="lvl_3/lvl_3.2/lvl_3.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.2/lvl_3.2.2">3.2.2 Valutazione della CdG-S</a>
</h3>
<div class="collapseable">
<p class="absatzvor man-space-before-8">Come già menzionato nel numero 3.1, le direttive del DFAE sui consoli onorari esteri in Svizzera sono conformi al diritto. Per la CdG-S è inoltre chiaro che nell’interazione con i consoli onorari esteri e nel loro trattamento occorre dar prova di tatto diplomatico e tenere adeguatamente conto delle relazioni bilaterali con lo Stato d’invio. La Commissione ravvisa tuttavia due punti nei quali la prassi del DFAE potrebbe essere più efficace al fine di tutelare gli interessi della Svizzera e di prevenire danni alla sua reputazione.</p>
<p class="absatz man-space-before-4">Anzitutto la Commissione ritiene che i processi delle autorità svizzere per l’apertura di consolati onorari esteri e l’ammissione di consoli onorari esteri debbano essere impostati con maggior coerenza. Come esposto nel numero 3.2.1 la Commissione considera che le direttive del DFAE siano adeguate ma che l’applicazione possa essere migliorata. Si dice sorpresa del fatto che non tutte le autorità interessate siano in chiaro sul loro ruolo e sui loro compiti a questo riguardo. Di conseguenza la CdG-S rivolge la seguente raccomandazione al Consiglio federale:</p>
<p></p>
<div class="table layout-table"><table>
			
			
			<tr>
				
				<td>
					
					<p class="absatz09pt"><i>Raccomandazione 4 – Processi chiari in relazione ai consolati onorari esteri in Svizzera</i></p>
					<p class="absatz man-space-before-4">La Commissione raccomanda al Consiglio federale, con il coinvolgimento di tutti i servizi interessati, di chiarire e trasporre in pratica con coerenza le responsabilità e i processi relativi all’apertura di consolati onorari esteri in Svizzera e all’ammissione di consoli onorari esteri in Svizzera.</p>
				</td>
			</tr>
		</table></div>
<p class="absatz man-space-before-4">In secondo luogo, la Commissione valuta che il DFAE abbia reagito in modo troppo esitante nei pochi casi problematici in cui erano coinvolti consoli onorari esteri. Anche a questo riguardo le cause sarebbero in parte dovute all’assenza di processi. La Commissione ritiene che le autorità coinvolte dovrebbero concordare, sotto la direzione del DFAE, chi deve notificare cosa, a chi e in quali situazioni. Soprattutto in caso di violazioni contro l’ordinamento giuridico svizzero le autorità competenti dovrebbero procedere con maggior determinazione contro i consoli onorari esteri coinvolti. Inoltre occorre tenere conto anche di qualsiasi comportamento che danneggi la reputazione, e non solo delle violazioni direttamente correlate alla funzione di console onorario. Date le implicazioni sul piano diplomatico di questi provvedimenti, la CdG-S non ha alcun dubbio che il DFAE debba assumere un ruolo più proattivo di quanto fatto finora. </p>
<p></p>
<div class="table layout-table"><table>
			
			
			<tr>
				
				<td>
					
					<p class="absatz09pt"><i>Raccomandazione 5 – Gestione adeguata dei casi problematici che coinvolgono consoli onorari esteri in Svizzera</i></p>
					<p class="absatz man-space-before-4">La Commissione raccomanda al Consiglio federale, al fine di tutelare la Svizzera da danni alla reputazione, di intervenire in modo proattivo e tempestivo in caso di violazioni del diritto o di comportamenti che danneggiano la reputazione da parte di consoli onorari esteri in Svizzera. A tal fine il DFAE è chiamato a chiarire anche i processi e le responsabilità delle autorità coinvolte qualora si presentino casi problematici.</p>
				</td>
			</tr>
		</table></div>
<p class="absatz man-space-before-4">Considerata la situazione mondiale attuale, che in Svizzera si caratterizza con un elevato rischio di spionaggio<sup><a href="#fn-d2507e413" id="fnbck-d2507e413">9</a></sup>, formulando le raccomandazioni 4 e 5 la Commissione vuole imprimere una svolta al modo in cui le autorità concepiscono il loro ruolo e sono consapevoli delle loro responsabilità. </p>
<div class="footnotes"><p id="fn-d2507e413"><sup><a href="#fnbck-d2507e413">9</a></sup><sup></sup>  «La sicurezza della Svizzera 2025», <a href="https://www.vbs.admin.ch/it/newnsb/XW_TSsOgTLf0-xDTA5RAp" target="_blank">
				rapporto sulla situazione del SIC
			</a> del 2 lug. 2025, pag. 62–65.</p></div>
</div></section>
</div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Conclusioni e seguito dei lavori</a>
</h1>
<div class="collapseable">
<p class="absatzvor man-space-before-8">La Commissione riconosce il valore aggiunto dei consoli onorari svizzeri all’estero come pure la buona qualità del supporto che i servizi superiori forniscono loro. I consoli onorari si impegnano in modo significativo a favore degli interessi della Svizzera all’estero e lo fanno a titolo onorifico. Sulla base della valutazione del CPA, la CdG-S si è fatta un’idea essenzialmente positiva degli strumenti di cui il DFAE dispone riguardo ai <i>consolati onorari svizzeri all’estero</i>. L’istruzione del DFAE è uno strumento adeguato, che occorre tuttavia far conoscere maggiormente ai collaboratori coinvolti al fine di promuovere al meglio gli interessi della Svizzera. I processi relativi ai consoli onorari svizzeri all’estero devono essere migliorati con un esame sistematico dei potenziali conflitti d’interesse al momento della nomina e con successive verifiche periodiche. La Commissione chiede principalmente che siano elaborate direttive strategiche chiare e complete sulla nomina di consoli onorari svizzeri all’estero. In assenza di tali direttive non è possibile eseguire una valutazione dell’utilità e dei costi e quest’aspetto è tanto più importante se si considera che i consoli onorari non possono sostituire una rappresentanza di carriera. Quando tratterà il parere del Consiglio federale sul presente rapporto la Commissione analizzerà anche in che misura la strategia consolare 2026–2029, che verrà presumibilmente pubblicata a breve dal Consiglio federale, affronta questa problematica. Come menzionato al numero 1.2, la valutazione del CPA alla base del presente rapporto fa riferimento al progetto di strategia consolare del 16 ottobre 2024.</p>
<p class="absatz man-space-before-4">Per quanto concerne la gestione dei <i>consoli onorari esteri </i>in Svizzera, la Commissione ritiene nel complesso che il DFAE debba interpretare il suo ruolo in modo più proattivo. Ciò che occorre soprattutto chiarire e trasporre in pratica con coerenza sono le responsabilità e i processi delle diverse autorità federali e cantonali.</p>
<p class="absatz man-space-before-4">Vista l’esigenza di ottimizzazione illustrata, la CdG-S rivolge le cinque raccomandazioni di cui sopra al Consiglio federale. Lo scopo è di giungere a una strategia più chiara sullo stabilimento di consolati onorari svizzeri all’estero e, sia nel caso di consoli onorari svizzeri all’estero che in caso di consoli onorari esteri in Svizzera, a processi più efficaci e adeguati da parte delle autorità interessate. In questo modo si vogliono promuovere con ancora maggior efficacia gli interessi della Svizzera all’estero e ridurre al minimo il rischio di danni alla sua reputazione. La Commissione è dell’idea che il DFAE possa sfruttare maggiormente il suo margine di manovra, pur continuando a tenere adeguatamente conto delle relazioni bilaterali con gli altri Stati.</p>
<p class="absatz man-space-before-4">La CdG-S chiede al Consiglio federale di esprimere, entro il 15 febbraio 2026, un parere sia sulle constatazioni e raccomandazioni del presente rapporto sia sul rapporto di valutazione del CPA; chiede inoltre di comunicarle con quali misure ed entro quali termini intende attuare le raccomandazioni. Invita il Consiglio federale a indicare, nell’ambito del suo parere, in che misura la sua strategia consolare colma le lacune rilevate dalla Commissione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">11 novembre 2025</p>
				</td>
				<td>
					
					<p class="unterschriftenfi1 man-space-before-24">In nome della Commissione della gestione del Consiglio degli Stati:</p>
					<p class="unterschriftenfi man-space-before-4">Il presidente, Charles Juillard</p>
					<p class="unterschriftenfi man-space-before-4">La segretaria, Ursina Jud Huwiler</p>
					<p class="unterschriftenfi man-space-before-4">Il presidente della sottocommissione DFAE /DDPS, Josef Dittli</p>
					<p class="unterschriftenfi man-space-before-4">Il segretario della sottocommissione DFAE/DDPS, Mirdin Gnägi</p>
				</td>
			</tr>
		</table></div>
<p class="titeluebersicht man-space-after-13 man-font-weight-bold"></p>
<p class="titeluebersicht man-space-after-13 man-font-weight-bold">Elenco delle abbreviazioni</p>
<p></p>
<div class="table"><table border="1">
			
			
			<tr>
				
				<td>
					
					<p class="man-template-tab-krpr man-space-before-4">DFAE</p>
				</td>
				<td>
					
					<p class="man-template-tab-krpr man-space-before-4">Dipartimento federale degli affari esteri</p>
				</td>
			</tr>
			<tr>
				
				<td>
					
					<p class="man-template-tab-krpr man-space-before-4">CdG</p>
				</td>
				<td>
					
					<p class="man-template-tab-krpr man-space-before-4">Commissioni della gestione delle Camere federali</p>
				</td>
			</tr>
			<tr>
				
				<td>
					
					<p class="man-template-tab-krpr man-space-before-4">CdG-S</p>
				</td>
				<td>
					
					<p class="man-template-tab-krpr man-space-before-4">Commissione della gestione del Consiglio degli Stati</p>
				</td>
			</tr>
			<tr>
				
				<td>
					
					<p class="man-template-tab-krpr man-space-before-4">CPA </p>
				</td>
				<td>
					
					<p class="man-template-tab-krpr man-space-before-4">Controllo parlamentare dell’amministrazione</p>
				</td>
			</tr>
			<tr>
				
				<td>
					
					<p class="man-template-tab-krpr man-space-before-4">DDPS</p>
				</td>
				<td>
					
					<p class="man-template-tab-krpr man-space-before-4">Dipartimento federale della difesa, della protezione della popolazione e dello sport</p>
				</td>
			</tr>
			<tr>
				
				<td>
					
					<p class="man-template-tab-krpr man-space-before-4">CVRC</p>
				</td>
				<td>
					
					<p class="man-template-tab-krpr man-space-before-4">Convenzione di Vienna del 24 apr. 1963 sulle relazioni consolari; RS <i>0.191.02</i></p>
				</td>
			</tr>
		</table></div>
<p class="abstand1seite man-space-before-0"></p>
</div></section></main>
</div></body>
</html>
