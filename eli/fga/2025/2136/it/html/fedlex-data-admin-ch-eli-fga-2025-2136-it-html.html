<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Rapporto del Consiglio federale <br>sulle attività svolte dalla Svizzera nel settore <br>della politica migratoria estera 2024</h1>
<p class="botschaftdatum man-space-before-3">del 25 giugno 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidenti e consiglieri,</p>
<p class="absatzvor man-space-before-8">vi sottoponiamo il rapporto sulle attività svolte dalla Svizzera nel settore della politica migratoria estera 2024 affinché ne prendiate atto.</p>
<p class="absatzvor man-space-before-8">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="unterschriftenfi1 man-space-before-24">25 giugno 2025</p>
				</td>
				<td>
					
					<p class="unterschriftenfi1 man-space-before-24">Im Namen des Schweizerischen Bundesrates</p>
					<p class="unterschriftenfi man-space-before-6">Die Bundespräsidentin: Karin Keller-Sutter<br>Der Bundeskanzler: Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Rapporto</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Riassunto delle priorità nel 2024</a>
</h1>
<div class="collapseable">
<p class="absatzvor man-space-before-8">L’Alto Commissariato delle Nazioni Unite per i rifugiati (ACNUR) ha annunciato livelli record per quanto riguarda gli sfollamenti forzati nel 2024: sono stati oltre 120 milioni i rifugiati e gli sfollati nel mondo, di cui 71,2 milioni all’interno del proprio Paese<sup><a href="#fn-d7e52" id="fnbck-d7e52">1</a></sup>. Oltre il 70 per cento dei profughi trova rifugio in Paesi a basso e medio reddito e il 69 per cento nei Paesi confinanti con il proprio Paese d’origine. Anche nell’anno in rassegna la crisi in Siria si è confermata essere la principale causa degli spostamenti di popolazioni, tuttavia l’aumento del numero di profughi registrato nel 2024 è dovuto essenzialmente agli sfollamenti interni e ai conflitti armati in Sudan, nella Repubblica Democratica del Congo, nel Myanmar, nella striscia di Gaza e in Ucraina. Il bisogno di assistenza e protezione delle persone sfollate è rimasto molto elevato ed è un compito prioritario ricercare soluzioni durevoli agli sfollamenti forzati.</p>
<p class="absatz man-space-before-4">Tra i fattori che hanno concorso a mantenere elevato il numero di domande d’asilo e di ingressi irregolari in Svizzera e negli altri Stati europei<sup><a href="#fn-d7e64" id="fnbck-d7e64">2</a></sup> vi sono, oltre ai conflitti menzionati, anche le violazioni dei diritti dell’uomo, la situazione economica precaria, le crescenti ineguaglianze e l’accesso limitato alle vie migratorie regolari dagli Stati extra-europei. La rotta adottata dal maggior numero di persone immigrate irregolarmente in Svizzera è quella che si snoda attraverso Turchia e Balcani. Nonostante il calo dell’8,2 per cento del numero di domande d’asilo presentate in Svizzera rispetto alle 30 223 presentate nel 2023, si sono riscontrate difficoltà considerevoli in tema di accoglienza e alloggio dei richiedenti. Il 4 settembre 2024 il Consiglio federale ha deciso di prolungare la protezione temporanea per le persone in fuga dalla guerra in Ucraina fino al 4 marzo 2026. Nel 2024 la Svizzera ha concesso lo statuto di protezione S a 9272 persone. A fine anno erano ancora attivi 67 700 statuti S.</p>
<p class="absatz man-space-before-4">Nel 2024 la politica migratoria estera della Svizzera si è focalizzata sulla gestione della migrazione, sulla riduzione della migrazione irregolare verso l’Europa e dei rischi connessi, sul sostegno agli Stati partner maggiormente sollecitati per quanto riguarda l’accoglienza dei rifugiati, sull’assistenza e la protezione degli sfollati nei Paesi e nelle regioni d’origine, sul miglioramento delle prospettive economiche e sulla messa in campo di soluzioni durevoli per i rifugiati e gli sfollati nei Paesi e nelle regioni d’origine, sulla protezione e su una migliore integrazione economica e finanziaria dei lavoratori migranti vulnerabili nei Paesi e nelle regioni partner, sulla lotta contro la tratta di esseri umani, sulla prevenzione e la risoluzione di casi di migranti scomparsi e sulle procedure di rimpatrio per le persone che non soddisfano i requisiti per beneficiare della protezione della Svizzera. Diversi servizi federali hanno lavorato a stretto contatto in seno alla struttura di cooperazione interdipartimentale in materia di migrazione internazionale (struttura IMZ) per garantire una politica migratoria estera coerente a livello bilaterale, regionale e multilaterale.</p>
<p class="absatz man-space-before-4">A livello europeo, l’adozione del Patto sulla migrazione e l’asilo dell’UE (Patto dell’UE) da parte del Consiglio dell’UE e del Parlamento europeo nel maggio 2024 ha costituito una tappa cruciale. La Svizzera sostiene l’orientamento di questa riforma, tesa a rafforzare il sistema europeo d’asilo e di migrazione nel suo insieme, a renderlo più efficace, a prova di crisi e solidale nonché a rispondere alle difficoltà odierne. Nell’anno in rassegna la Svizzera si è inoltre prodigata, nel quadro di diversi progetti, a favore di Paesi esposti a una particolare pressione migratoria alle frontiere esterne dell’UE o fortemente sollecitati dall’accoglienza di persone in fuga dall’Ucraina.</p>
<p class="absatz man-space-before-4">La cooperazione in materia di migrazione si è focalizzata sui Paesi terzi situati lungo le maggiori rotte migratorie verso la Svizzera, nel Medio Oriente (Siria, Libano, Iraq e Turchia), nell’Africa del Nord (Tunisia, Marocco e Algeria), nel Corno d’Africa (Eritrea ed Etiopia), nell’Africa centrale e occidentale (Gambia, Costa d’Avorio, Guinea e Nigeria), in Asia (Afghanistan, Iran, Pakistan e Sri Lanka) e nel Caucaso del Sud (Georgia). La Svizzera ha concretizzato il suo operato in dialoghi migratori a livello bilaterale e regionale e nella realizzazione di progetti mirati. I suoi sforzi bilaterali sono stati potenziati grazie alla partecipazione ai processi regionali e multilaterali inerenti alla gestione della migrazione. Nel quadro del Processo di Rabat la Svizzera ha rivestito un ruolo chiave nello sviluppo e nella cooperazione tra Stati per quanto riguarda la problematica dei migranti scomparsi. Ha inoltre partecipato ai negoziati che hanno portato all’adozione, nel novembre 2024, del nuovo piano d’azione del Processo di Budapest per il periodo 2025–2030. Nel 2024 la Svizzera si è inoltre impegnata a concretizzare gli impegni assunti in occasione del Forum mondiale sui rifugiati del 2023.</p>
<p class="absatz man-space-before-4">A fronte delle conseguenze delle numerose crisi umanitarie e dei molteplici conflitti armati che hanno caratterizzato anche il 2024, la Svizzera ha confermato il carattere prioritario della cooperazione internazionale nell’ambito della propria politica migratoria estera, sia sotto forma di aiuto umanitario che di cooperazione allo sviluppo. La cooperazione internazionale riveste un’importanza cruciale per creare prospettive e favorire una migrazione regolare, sicura e propizia allo sviluppo nelle regioni e negli Stati partner.</p>
<div class="footnotes">
<p id="fn-d7e52"><sup><a href="#fnbck-d7e52">1</a></sup><sup></sup> Sito dell’ACNUR <a href="https://www.unhcr.org/about-unhcr/overview/figures-glance" target="_blank">
				www.unhcr.org/about-unhcr/who-we-are/figures-glance
			</a></p>
<p id="fn-d7e64"><sup><a href="#fnbck-d7e64">2</a></sup><sup></sup> Europa: 1,12 milioni di domande d’asilo; non si conosce il numero effettivo di entrate irregolari. Svizzera: 27 740 domande d’asilo e 29 460 migranti in situazione irregolare rilevati dall’Ufficio federale della dogana e della sicurezza dei confini (UDSC) alle frontiere svizzere.</p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Contesto migratorio nel 2024</a>
</h1>
<div class="collapseable">
<p class="absatzvor man-space-before-8">Nel 2024 in Europa (UE e Stati associati) sono state presentate circa 1 120 000 domande d’asilo, il che equivale a una diminuzione del 9 per cento circa rispetto all’anno precedente. Il numero effettivo di persone che hanno chiesto asilo in Europa è tuttavia stato inferiore giacché la migrazione secondaria (casi Dublino) molto spesso genera registrazioni multiple. Il calo del numero di domande d’asilo in Europa ha<b> </b>molteplici cause. Anzitutto è diminuita la migrazione nel settore dell’asilo di cittadini turchi, afghani e siriani. Inoltre, cambiamenti lungo la rotta migratoria hanno avuto un impatto determinante sugli arrivi in Europa, con variazioni significative tra i diversi Stati. A titolo di esempio, gli accordi dell’Italia e dell’UE con la Tunisia hanno consentito di ridurre il numero di sbarchi sulle coste dell’Italia meridionale. L’inasprimento delle attività delle autorità serbe per contrastare le reti di passatori nel nord della Serbia ha inoltre provocato un netto calo delle domande d’asilo in Germania (–29 %) e in Austria (–58 %) e il riorientamento della rotta balcanica verso Bosnia, Croazia, Slovenia e Italia. Alcuni Paesi hanno pertanto osservato una diminuzione del numero di domande d’asilo, per esempio la Germania, l’Austria, la Bulgaria (–44 %) e Cipro (–42 %). Altri hanno invece costatato un aumento, come il Belgio (+11 %), la Grecia (+15 %), l’Italia (+17 %), l’Irlanda (+40 %) e la Polonia (+75 %); altri infine hanno registrato cifre stabili. Il numero di domande presentate da persone provenienti dall’America latina è rimasto elevato, in particolare in Spagna.</p>
<p class="absatz man-space-before-4">La Svizzera si è confermata essere un Paese di destinazione secondario per i richiedenti l’asilo. Molte persone, infatti, sono transitate dal nostro Paese per poi depositare la loro domanda d’asilo in un altro Stato europeo. Nell’anno in rassegna sono state presentate in Svizzera 27 740 domande d’asilo, il che rappresenta una diminuzione dell’8,2 per cento rispetto al 2023. Le domande d’asilo presentate in Svizzera rappresentano il 2,4 per cento di quelle depositate in tutta Europa, percentuale che si conferma al livello dell’anno precedente. In 6521 casi si è trattato di domande secondarie, 3300 delle quali sono state presentate da cittadini afghani già in possesso di un titolo di soggiorno in Svizzera e che hanno beneficiato della nuova prassi introdotta nel luglio 2023 nei riguardi delle donne afghane. Nell’anno in esame il numero di domande primarie presentate da cittadini dei due principali Paesi di provenienza dei richiedenti l’asilo in Svizzera, ossia l’Afghanistan e la Turchia, è diminuito (fino a –40 % nel caso della Turchia). La rotta più utilizzata dai richiedenti giunti in Svizzera è stata quella che si snoda attraverso la Turchia e i Balcani. Nel 2024 sono state presentate in Svizzera 16 616 richieste per lo statuto S, il che rappresenta una diminuzione del 49,5 per cento rispetto al 2023. A fine 2024 erano ancora attivi 67 700 dei 100 258 statuti S concessi da marzo 2022. Nel complesso il sistema d’asilo svizzero è stato sollecitato da sfide di rilievo, in particolare per quanto riguarda l’alloggio e l’assistenza dei richiedenti, per cui nel 2024 il Dipartimento federale di giustizia e polizia (DFGP) ha deciso di non riprendere le ammissioni nel quadro del programma di reinsediamento. </p>
<p class="man-template-tab-krpr-fett man-font-weight-bold man-space-before-4" msg:wcstyle02-4="loose pPr/keepLines" xmlns:msg="urn:com:c-moria:legi4ch:xslt:message">Principali rotte migratorie verso l’Europa</p>
<p class="bild" msg:wcstyle02-4="loose pPr/keepLines" xmlns:msg="urn:com:c-moria:legi4ch:xslt:message"><img data-scaled-width="107" data-scaled-height="49" data-original-page-width="148" data-original-text-width="108" src="image/image3.png"></p>
<p class="absatz08pt man-space-before-0"><i>Fonte:</i> SEM</p>
<p class="man-template-tab-krpr-fett man-font-weight-bold man-space-before-4">Domande d’asilo in Svizzera dal 1991 al 2024</p>
<p class="bild"><img data-scaled-width="108" data-scaled-height="59" data-original-page-width="148" data-original-text-width="108" src="image/image4.png"></p>
<p class="absatz08pt man-space-before-0"><i>Fonte:</i> SEM</p>
<p class="man-template-tab-krpr-fett man-font-weight-bold man-space-before-4">Domande d’asilo in Svizzera – principali Stati di provenienza nel 2024<span class="man-font-weight-normal"><sup><a href="#fn-d7e105" id="fnbck-d7e105">3</a></sup></span></p>
<p class="bild"><img data-scaled-width="107" data-scaled-height="73" data-original-page-width="148" data-original-text-width="108" src="image/image5.png"></p>
<p class="absatz08pt man-space-before-0"><i>Fonte:</i> SEM</p>
<p class="absatz man-space-before-4">Per quanto riguarda la migrazione regolare, va rilevato che in Svizzera la domanda di manodopera straniera resta molto elevata. Nel 2024 53 700 cittadini dell’UE/dell’Associazione europea di libero scambio (AELS) sono entrati a far parte della popolazione residente permanente, di cui il 71 per cento per svolgere un’attività lucrativa. Nel confronto europeo, tra il 2005 e il 2022 la Svizzera è stata il terzo Paese di destinazione più importante per la mobilità dei lavoratori all’interno dello spazio di libera circolazione<sup><a href="#fn-d7e120" id="fnbck-d7e120">4</a></sup>. A prescindere dagli sfollamenti forzati, la mobilità delle persone resta un fenomeno mondiale e ampiamente correlato alla ricerca d’impiego: 169 milioni di persone nel mondo sono lavoratori migranti, nel 42 per cento dei casi donne. La migrazione di manodopera è un importante fattore di sviluppo economico e di prosperità per i Paesi d’origine e di destinazione, tuttavia cela un forte rischio di sfruttamento, discriminazione, lavoro forzato e traffico di esseri umani, soprattutto nei settori a basso reddito e per le donne.</p>
<div class="footnotes">
<p id="fn-d7e105"><sup><a href="#fnbck-d7e105">3</a></sup><sup></sup> Sono riportate solo le domande primarie, non i ricongiungimenti familiari o le nascite. Le domande per lo statuto di protezione S presentate da persone fuggite dall’Ucraina non sono prese in considerazione.</p>
<p id="fn-d7e120"><sup><a href="#fnbck-d7e120">4</a></sup><sup></sup> Fonte: SEM e SECO, 20° Rapporto dell’Osservatorio sulla libera circolazione delle persone tra la Svizzera e l’UE.</p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Regioni prioritarie della politica migratoria estera della Svizzera</a>
</h1>
<div class="collapseable">
<p class="absatzvor man-space-before-8">Le regioni prioritarie per la Svizzera sono l’Europa, l’Africa del Nord, il Medio Oriente, il Corno d’Africa e l’Africa centrale e occidentale. Anche alcuni Stati asiatici e del Caucaso meridionale hanno costituito una priorità. I temi inerenti agli sfollamenti forzati e alla migrazione sono stati parte integrante del dialogo politico con i Paesi di queste regioni e sono stati integrati in modo sistematico e coerente nei programmi di cooperazione allo sviluppo e di aiuto umanitario.</p>
<p class="absatz man-space-before-4">Il 2024 ha segnato la conclusione della Strategia di cooperazione internazionale (CI) per il periodo 2021–2024, con la migrazione fra i temi prioritari. La strategia mirava a rispondere alle sfide legate alla migrazione irregolare e agli sfollamenti forzati, rafforzando al tempo stesso il potenziale della migrazione regolare per lo sviluppo sostenibile. Si trattava al contempo di integrare in via definitiva la dimensione migratoria nella CI dopo aver consolidato il legame strategico tra la migrazione e la CI, in particolare grazie allo stanziamento di cosiddetti fondi flessibili.</p>
<p class="absatz man-space-before-4">I fondi flessibili hanno consentito alla Svizzera di reagire in modo agile alle sfide e di cogliere con flessibilità le opportunità attuali in materia di dialogo migratorio. Questi fondi sono stati impiegati dalla Direzione dello sviluppo e della cooperazione (DSC) sulla base delle proposte della Segreteria di Stato della migrazione (SEM) e in modo coordinato con la struttura IMZ per progetti di sviluppo in Paesi non prioritari per la CI, ma situati nelle sue quattro regioni prioritarie. Nel 2024 la Svizzera ha investito fondi nell’Africa occidentale e centrale (Nigeria, Costa d’Avorio, Gambia e Guinea) e nell’Asia meridionale (Pakistan e Sri Lanka). Ciò ha consentito di rafforzare i dialoghi migratori tematizzando le esigenze nei settori della formazione professionale, della protezione dei rifugiati e dei migranti vulnerabili, le soluzioni durevoli e il coinvolgimento della diaspora. I fondi flessibili si sono rivelati essere uno strumento utile alla politica migratoria svizzera e sono stati ripresi anche nella Strategia CI 2025–2028. La Segreteria di Stato dell’economia (SECO) può anche intervenire tramite misure complementari all’infuori dei Paesi prioritari CI e integrare i Paesi proposti dalla SEM e dalla DSC nei programmi globali o regionali volti a migliorare le condizioni economiche, creare posti di lavoro o promuovere l’imprenditorialità.</p>
<p class="absatz man-space-before-4">In generale, la Svizzera ha potenziato le proprie attività inerenti alla tematica della migrazione, sia nei propri Paesi prioritari sia nell’ambito di programmi globali. Ha altresì rafforzato le proprie attività multilaterali grazie alla realizzazione di programmi specifici o tenendo conto della migrazione nel quadro di altri programmi. La CI si è focalizzata sulla protezione, sull’integrazione e sul rafforzamento del contributo dei migranti allo sviluppo sostenibile.</p>
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Europa</a>
</h2>
<div class="collapseable">
<p class="absatzvor man-space-before-8">Il 2024 è stato segnato dall’adozione del Patto dell’UE a maggio 2024 da parte del Consiglio dell’UE e del Parlamento europeo. L’UE ha così raggiunto un accordo su una riforma globale del sistema europeo di migrazione e asilo. I principali obiettivi della riforma corrispondono anche all’interesse della Svizzera. La riforma, infatti, mira a ridurre la migrazione verso l’Europa di persone che non soddisfano i requisiti legali per una protezione internazionale o che non hanno bisogno di tale protezione, garantendo al tempo stesso protezione alle persone che ne hanno bisogno. La riforma concorrerà pertanto a rafforzare il sistema di migrazione e d’asilo europeo nel suo insieme, facendo fronte alle sfide attuali. Essa mira altresì ad accrescere l’efficacia della cooperazione tra gli Stati membri dell’UE in materia di ripartizione dell’onere migratorio. Per la prima volta introduce un meccanismo di solidarietà giuridicamente vincolante per gli Stati membri dell’UE, che prevede un sostegno reciproco tra gli Stati membri dell’UE per sgravare gli Stati esposti a una particolare pressione migratoria. Tale sostegno, flessibile, può assumere la forma di ricollocazioni, contributi finanziari o misure di sostegno alternative. Per gli Stati membri dell’UE la partecipazione al meccanismo di solidarietà è vincolante. Pur non essendo tenuta a partecipare al meccanismo di solidarietà, la Svizzera, in qualità di Stato associato a Schengen e Dublino, sta valutando l’eventualità di parteciparvi a titolo volontario. Il Patto dell’UE comporta diversi sviluppi dell’acquis di Schengen e di Dublino/Eurodac, che pertanto hanno carattere vincolante per la Svizzera e devono essere recepiti nel quadro degli Accordi di associazione della Svizzera a Schengen e a Dublino. Questi sviluppi sono stati notificati alla Svizzera il 17 maggio 2024 e il Consiglio federale ha approvato gli scambi di note concernenti il recepimento di questi regolamenti dell’UE il 14 agosto 2024, con riserva dell’approvazione dell’Assemblea federale. La riforma dovrà essere attuata entro metà 2026. Gli sviluppi che la Svizzera dovrà recepire e attuare riguardano i quattro elementi seguenti: la procedura di registrazione e la procedura di identificazione (regolamento sugli accertamenti, <a href="https://eur-lex.europa.eu/legal-content/IT/TXT/?uri=CELEX:32024R1356" target="_blank">
				regolamento [UE] 2024/1356
			</a>), il nuovo regolamento Eurodac (regolamento [UE] 2024/1358), le nuove regole in materia di competenze per il trattamento delle domande d’asilo (regole Dublino, regolamento [UE] 2024/1351) e le deroghe a queste regole in caso di crisi (regolamento [UE] 2024/1359). La Svizzera ha accolto con favore l’adozione del Patto dell’UE e s’impegna attivamente, a livello di UE, per un’attuazione uniforme della riforma.</p>
<p class="absatz man-space-before-4">Dall’adozione del Patto dell’UE sono state proposte possibili misure supplementari volte a ridurre la migrazione irregolare e ad accelerare le procedure di rimpatrio. Al momento sono oggetto di dibattiti in seno all’UE. Si tratta, nello specifico, di una riforma del sistema di rimpatrio dello spazio Schengen, che potrebbe consentire agli Stati membri di creare dei centri di rimpatrio sul territorio di Paesi terzi («return hubs»). A livello svizzero, nel quadro dell’attuazione del postulato 23.4490 Caroni, è tuttora in fase di elaborazione un’analisi della situazione relativa ad approcci quali l’esternalizzazione delle procedure d’asilo o l’allontanamento verso Paesi terzi.</p>
<p class="absatz man-space-before-4">Al tempo stesso, nel 2024 la Svizzera ha proseguito la propria cooperazione al dispositivo Schengen/Dublino nei settori del controllo alla frontiera, della giustizia, della polizia, dei visti e della migrazione. Il blocco dei trasferimenti Dublino verso l’Italia, in vigore dal 5 dicembre 2022, ha avuto ripercussioni sugli altri Stati Dublino, tra cui la Svizzera. Gli Stati limitrofi dell’Italia, infatti, hanno dovuto esaminare un maggior numero di domande d’asilo, il che ha accresciuto l’onere sui loro sistemi amministrativi. La Svizzera ha continuato a sottoporre richieste Dublino all’Italia – nonostante i trasferimenti non vengano eseguiti –, continuando comunque a cercare una soluzione a livello europeo: ha sollevato la questione a intervalli regolari sia con i partner europei che con l’Italia stessa, da ultimo in occasione di un incontro del consigliere federale Beat Jans con il ministro dell’interno Matteo Piantedosi, svoltosi il 22 novembre 2024 a Chiasso.</p>
<p class="absatz man-space-before-4">A settembre e a dicembre 2024 la Germania ha prorogato i suoi controlli presso tutte le frontiere interne, comprese quelle con la Svizzera. Secondo le autorità tedesche lo scopo di queste misure, che si fondano sulle disposizioni del codice frontiere Schengen vigenti, è quello di ovviare alle difficoltà riscontrate per quanto riguarda la cooperazione in ambito Dublino e di limitare i movimenti di migrazione irregolare verso la Germania. Alla frontiera con la Svizzera i controlli erano già stati introdotti nell’ottobre 2023 e non sono stati rafforzati ulteriormente da parte tedesca, per cui il provvedimento non ha causato cambiamenti repentini per il nostro Paese, né in termini di traffico transfrontaliero né per quanto riguarda le cifre relative alla migrazione: dall’annuncio del ripristino dei controlli da parte della autorità tedesche la Svizzera non ha registrato un aumento delle domande d’asilo. La Svizzera continua a monitorare l’evolversi della situazione e ad analizzare le eventuali conseguenze. Ritiene che il ricorso ai controlli alla frontiera allo scopo di limitare i movimenti migratori non sia una soluzione adeguata. Nemmeno la situazione sul piano della sicurezza nell’anno in rassegna ha giustificato il ripristino dei controlli. Del resto, non facendo parte dell’Unione doganale, la Svizzera ha la possibilità di svolgere controlli più ampi rispetto agli Stati dell’UE: può effettuare controlli doganali a tutte le sue frontiere come anche all’interno del proprio territorio. Nell’ambito di questi controlli doganali o in caso di sospetto da parte della polizia, anche l’UDSC procede a controlli sulle persone. Questi controlli doganali possono essere rafforzati in via temporanea per far fronte a situazioni particolari, senza introdurre controlli sistematici ai sensi del codice frontiere Schengen. È il caso dell’estate 2024, quando, onde accrescere la sicurezza in Svizzera in risposta all’elevata minaccia terroristica, il Consiglio federale ha deciso di potenziare il proprio dispositivo alle frontiere durante grandi manifestazioni sportive nei Paesi limitrofi.</p>
<p class="absatz man-space-before-4">L’accoglienza delle persone fuggite dall’Ucraina ha costituito anche nell’anno in rassegna una preoccupazione di rilievo per gli Stati membri dell’UE e per la Svizzera. Il nostro Paese ha continuato a offrire protezione alle persone colpite dalla guerra in Ucraina. A settembre 2024 il Consiglio federale ha deciso di mantenere lo statuto S per queste persone fino a marzo 2026. Sul piano nazionale è stato posto l’accento sull’integrazione nel mercato del lavoro. L’obiettivo del Consiglio federale era far sì che entro la fine del 2024 almeno il 40 per cento dei rifugiati con statuto di protezione S fosse integrato nel mercato del lavoro. Per rafforzare la collaborazione con il settore economico, il DFGP ha nominato un delegato all’integrazione professionale. Sul piano internazionale la Svizzera ha focalizzato il proprio programma di cooperazione sui Paesi limitrofi dell’Ucraina, in particolare sulla Moldavia che, proporzionalmente alla sua popolazione, accoglie il maggior numero di rifugiati ucraini. L’obiettivo perseguito in questo Paese era quello di supportare l’attuazione della protezione provvisoria accordata ai rifugiati provenienti dall’Ucraina come anche la loro integrazione nel mercato del lavoro locale.</p>
<p class="absatz man-space-before-4">Gli Stati confinanti con l’Ucraina sono stati sostenuti mediante il secondo contributo svizzero. Nel quadro del Rapid Response Fund (RRF) del credito d’impegno migrazione, la Svizzera ha stanziato due milioni di franchi per sostenere progetti negli Stati dell’UE situati in prossimità dell’Ucraina, ossia Polonia, Repubblica ceca, Ungheria, Romania, Slovacchia, Lettonia, Lituania, Croazia e Bulgaria. Nel quadro del credito d’impegno coesione, nel 2024 sono inoltre stati approvati cinque programmi che prevedono misure nel settore dell’integrazione e della lotta contro la tratta di esseri umani. La Svizzera ha stanziato 40 milioni di franchi per sostenere l’attuazione di questi programmi in Bulgaria, Estonia, Slovacchia, Repubblica ceca e Ungheria.</p>
<p class="absatz man-space-before-4">Anche i Paesi della regione mediterranea hanno beneficiato di un contributo svizzero. Grazie all’RRF la Svizzera ha finanziato due progetti in Spagna e a Malta. La Grecia, l’Italia e Cipro hanno beneficiato di un sostegno durante la prima fase dei programmi di cooperazione bilaterali del credito d’impegno migrazione (fr. 70 mio. in totale tra il 2022 e il 2026). In previsione dell’attuazione della seconda fase nel periodo 2025–2029, la Svizzera ha svolto negoziati con Grecia e Cipro al fine di proseguire la cooperazione in essere, e con la Bulgaria. I programmi, che differiscono in funzione del Paese, possono vertere sui settori dell’asilo, dell’alloggio, del ritorno volontario e della reintegrazione nonché della prima integrazione.</p>
<p class="absatz man-space-before-4">La migrazione verso lo spazio Schengen rimane un tema importante per la Svizzera. Nonostante la migrazione irregolare attraverso la rotta dei Balcani occidentali abbia continuato a diminuire grazie anche all’adeguamento della politica dei visti nella regione, i Balcani occidentali sono e rimangono la rotta migratoria più utilizzata verso la Svizzera e costituiscono dunque una priorità. A fronte di ciò, nel 2024 la Svizzera ha intensificato i propri sforzi di cooperazione con i Paesi dei Balcani, fondandosi in particolare sui partenariati migratori stipulati con essi. In occasione di una visita in Serbia nel mese di luglio, il consigliere federale Beat Jans ha sottolineato l’eccellente collaborazione nel settore della migrazione e ha avuto modo di discutere l’allineamento delle disposizioni in materia di visti, le quali rappresentano una preoccupazione di rilievo degli Stati Schengen. Il dialogo migratorio con la Bosnia e Erzegovina si è focalizzato sulla riduzione della migrazione irregolare. Inoltre, in collaborazione con il ministero della sicurezza, la Svizzera ha finanziato la quarta conferenza ministeriale regionale «Sarajevo Migration Dialogue» allo scopo di rafforzare la cooperazione regionale. Adottando un approccio regionale, la Svizzera ha sostenuto iniziative locali in Serbia, nel Kosovo e nella Bosnia e Erzegovina a favore della protezione dei rifugiati e dei migranti lungo l’intera rotta balcanica.</p>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Medio Oriente</a>
</h2>
<div class="collapseable">
<p class="absatzvor man-space-before-8">Nel 2024 le condizioni di sicurezza, economiche e umanitarie in Medio Oriente si sono deteriorate. Le crisi politiche e i conflitti si sono intensificati, in particolare nella striscia di Gaza, in Israele, in Libano, in Siria, in Iran e nello Yemen, con forti movimenti migratori. A fronte di ciò la Svizzera ha proseguito e rafforzato le proprie attività in Siria, Libano, Giordania, Iraq e Turchia allo scopo di proteggere i gruppi vulnerabili e di ricercare soluzioni durevoli per le persone sfollate.</p>
<p class="absatz man-space-before-4">In Siria, con l’aumento degli scontri nel corso dell’anno e del numero di sfollati interni, stimato a 7,2 milioni di persone, si è assistito a un bisogno crescente di protezione e di accesso ai servizi di base in materia di salute ed educazione. A fronte di questa situazione sono stati investiti oltre 60 milioni di franchi per la risposta umanitaria. Con la destituzione del presidente siriano Bachar el-Assad l’8 dicembre 2024, la situazione è mutata radicalmente. A fine 2024 era ancora prematuro valutare le possibili ripercussioni di tali eventi sull’evoluzione della migrazione. Il 9 dicembre 2024 la SEM ha deciso di sospendere le decisioni sull’asilo riguardanti i richiedenti siriani finché non fosse stato possibile rivalutare la situazione vigente in Siria.</p>
<p class="absatz man-space-before-4">In Libano la crisi politica persistente, la situazione economica disastrosa e soprattutto il conflitto militare nel sud del Paese hanno fortemente accresciuto la vulnerabilità della popolazione. L’ACNUR stima che in Libano vi siano 1 500 000 rifugiati siriani, 500 000 rifugiati palestinesi e 100 000 sfollati interni. I programmi svizzeri si sono focalizzati in particolare sui servizi di base, compresa l’educazione, sia per i rifugiati sia per le comunità che li accolgono, come pure sull’accesso alla tutela giurisdizionale di richiedenti l’asilo, rifugiati e apolidi. La Svizzera ha inoltre sostenuto finanziariamente le iniziative dell’ACNUR per il reinsediamento di rifugiati dal Libano verso altri Paesi terzi.</p>
<p class="absatz man-space-before-4">Il 2024 ha segnato una svolta nella cooperazione in materia di migrazione tra l’Iraq e la Svizzera. La riapertura dell’ambasciata svizzera ha consentito di inviare a Bagdad un’agente di collegamento svizzera in ambito migratorio («Immigration Liaison Officer», ILO). Gli sforzi bilaterali intrapresi sin dal 2023 sono inoltre sfociati nella firma di un accordo con l’Iraq volto a rafforzare la cooperazione bilaterale in materia di migrazione. Sul piano umanitario, visto il miglioramento della situazione generale nel Paese, la Svizzera ha proseguito il proprio sostegno in misura più ridotta nell’ambito della reintegrazione professionale delle persone tornate in Iraq e dei gruppi vulnerabili della popolazione locale.</p>
<p class="absatz man-space-before-4">In Giordania e in Turchia, Paesi che ospitano un numero particolarmente alto di rifugiati, la Svizzera ha condotto progetti nel settore dell’educazione, della protezione e dell’accesso all’assistenza giuridica, come anche per quanto riguarda lo sviluppo professionale e la gestione delle risorse idriche e delle acque reflue nel contesto del cambiamento climatico.</p>
<p class="absatz man-space-before-4">La Svizzera si è inoltre attivata nella regione in merito alla tematica della migrazione regolare per motivi di lavoro in Paesi terzi. Il Medio Oriente, infatti, è una destinazione importante per i migranti regolari provenienti dall’Asia e dall’Africa e attivi in settori a basso reddito (industria, edilizia, personale domestico ecc.). La Svizzera riconosce il contributo economico fornito dai migranti in questi Paesi e, onde potenziarlo ulteriormente, collabora con l’Organizzazione internazionale del lavoro (OIL) in Giordania, in Libano e nei Paesi del Golfo, impegnandosi a favore di condizioni lavorative dignitose per i migranti e del rispetto dei loro diritti.</p>
</div></section><section id="lvl_3/lvl_3.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.3">3.3 Africa del Nord</a>
</h2>
<div class="collapseable">
<p class="absatzvor man-space-before-8">I Paesi dell’Africa del Nord sono al tempo stesso Paesi d’origine, di transito e di destinazione della migrazione irregolare. Nell’anno in rassegna la Svizzera ha registrato un aumento delle domande d’asilo provenienti da Algeria, Tunisia e Marocco. Il tasso di protezione rimane tuttavia basso e molti di questi casi si concludono con l’adozione di misure di ritorno non volontario. In quanto regione di transito, l’Africa del Nord esercita una forte pressione migratoria sull’Europa, in particolare attraverso il Mar Mediterraneo centrale, e questo nonostante il calo delle attraversate registrato nell’anno in rassegna, in primis a seguito delle politiche attuate dall’UE e dall’Italia. Questo calo è stato tuttavia compensato da un aumento dei flussi migratori nel Mar Mediterraneo occidentale e nell’Atlantico in direzione delle Isole Canarie e della Spagna continentale. In quanto regione di destinazione, inoltre, l’Africa del Nord è stata particolarmente toccata nel 2024 dal numero considerevole di rifugiati sudanesi giunti in Libia, Tunisia ed Egitto. Questo ha fatto crescere, tra i rifugiati e i migranti irregolari, il bisogno di protezione e la necessità di accedere ai servizi di base. In numerosi Stati si è inoltre osservato un aumento del numero di domande d’asilo.</p>
<p class="absatz man-space-before-4">Per tutte queste ragioni l’Africa del Nord costituisce una priorità della politica migratoria estera della Svizzera. Nell’anno in rassegna la Svizzera ha mantenuto stretti contatti con gli Stati dell’Africa del Nord nel quadro di una cooperazione bilaterale e regionale nei settori dell’economia, della migrazione e della CI, con diversi progetti di aiuto umanitario (Libia, Tunisia ed Egitto) che agevolano l’accesso ai servizi di base per i migranti vulnerabili e i rifugiati. La Svizzera continua inoltre a prodigarsi per promuovere la migrazione circolare e coinvolgere la diaspora (Tunisia).</p>
<p class="absatz man-space-before-4">Il consigliere federale Beat Jans si è recato in visita in Tunisia nel maggio 2024 nel quadro dell’attuazione del partenariato migratorio. A novembre è poi seguito un incontro di esperti allo scopo di rafforzare la cooperazione per una buona governance in materia di migrazione e per la prevenzione della migrazione irregolare. Sono inoltre stati avviati e realizzati nuovi progetti per la protezione dei migranti e la lotta contro la tratta di esseri umani.</p>
<p class="absatz man-space-before-4">Nell’anno in rassegna la Svizzera e il Marocco hanno rafforzato in maniera significativa la loro cooperazione in ambito migratorio. A febbraio una delegazione ministeriale di alto livello si è recata in visita in Svizzera per proseguire il dialogo migratorio nel quadro del gruppo misto permanente sulla migrazione (GMPM). È stato possibile approfondire la collaborazione operativa e conseguire risultati positivi in più settori, in particolare per quanto concerne la riammissione, la sicurezza e le questioni inerenti alla formazione professionale e all’accesso al mercato locale. Nell’intento di approfondire ulteriormente la cooperazione con il Marocco, nell’anno in rassegna la SEM ha deciso di distaccare una ILO presso l’ambasciata svizzera a Rabat a partire da aprile 2025. Dal canto suo la SECO ha inviato, nell’estate 2024, una responsabile della cooperazione e dello sviluppo economici in Marocco. Dal 2025 quest’ultimo diverrà un Paese prioritario nell’ambito della cooperazione e dello sviluppo economici della SECO. Si tratta di una tappa positiva che consentirà al tempo stesso di rafforzare il dialogo migratorio.</p>
<p class="absatz man-space-before-4">La cooperazione in materia di migrazione con l’Algeria, in particolare nel settore della riammissione, è stata rafforzata grazie a un incontro di alto livello svoltosi ad Algeri nel giugno 2024 e alla visita in Svizzera di una delegazione algerina nell’aprile 2024. L’obiettivo della visita era quello di discutere la gestione della migrazione e di presentare alle autorità algerine le strutture migratorie della Svizzera, come la procedura d’asilo, il sistema d’integrazione e l’accesso al mercato del lavoro.</p>
<p class="absatz man-space-before-4">Su scala regionale la Svizzera ha proseguito i propri progetti vertenti sulla migrazione per motivi di lavoro, sul coinvolgimento della diaspora quale soggetto attivo dello sviluppo, sulla prevenzione e la risoluzione di casi di migranti scomparsi, nonché sulla protezione, la formazione e l’inserimento dei bambini e dei giovani migranti, in particolare attraverso il programma regionale per i bambini e i giovani lungo le rotte migratorie dell’Africa occidentale e settentrionale (Programme régional Enfants et Jeunes sur les routes Migratoires d’Afrique de l’Ouest et du Nord), realizzato in cinque Paesi (Tunisia, Marocco, Mali, Niger, Guinea). Di recente è stato rinnovato un programma regionale incentrato sulla protezione dei bambini e dei giovani in Egitto, in Etiopia e nel Sudan e sono state portate avanti le attività incentrate sull’accesso ai servizi di base (protezione, educazione, assistenza giuridica) per i rifugiati sudanesi in Egitto e in Libia.</p>
</div></section><section id="lvl_3/lvl_3.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.4">3.4 Corno d’Africa</a>
</h2>
<div class="collapseable">
<p class="absatzvor man-space-before-8">Nell’anno in rassegna la Svizzera ha focalizzato i propri sforzi sulla cooperazione in ambito migratorio con Eritrea ed Etiopia, da un lato, e sulla gestione delle conseguenze umanitarie del conflitto in Sudan, dall’altro.</p>
<p class="absatz man-space-before-4">È stato possibile compiere alcuni progressi con l’Eritrea per quanto riguarda l’identificazione dei richiedenti l’asilo respinti. L’Eritrea continua tuttavia a rifiutare i rimpatri forzati dalla Svizzera e da tutti gli Stati europei. Le relazioni diplomatiche dalla regione sono nuovamente possibili grazie all’accreditamento secondario dell’Eritrea presso l’ambasciata svizzera a Nairobi. Da febbraio 2025 una ILO sarà distaccata a Nairobi per occuparsi in via prioritaria dell’Eritrea e della Somalia. In ottobre una delegazione del Dipartimento federale degli affari esteri e della SEM si è recata ad Asmara per uno scambio di vedute ed esperienze con le autorità vertente sulle relazioni bilaterali nel loro insieme, anche in ambito migratorio. Al contempo un gruppo di lavoro interdipartimentale ha effettuato un’analisi approfondita per quanto riguarda le relazioni della Svizzera con l’Eritrea.</p>
<p class="absatz man-space-before-4">A marzo 2024 il consigliere federale Ignazio Cassis si è recato in visita di lavoro ufficiale in Etiopia. È stata l’occasione per fare il punto della situazione con il suo omologo Taye Selassie e con la presidente etiope Sahle Zewde per quanto riguarda la situazione regionale in materia di sicurezza, economia e migrazione. L’anno in rassegna ha segnato un netto miglioramento della cooperazione con l’Etiopia. Dopo un periodo di blocco delle riammissioni nei confronti dell’insieme degli Stati europei è stato possibile riprendere le identificazioni e il rimpatrio dei cittadini etiopi tenuti a lasciare la Svizzera. La cooperazione è stata rafforzata anche nel quadro di scambi di competenze relativi alla gestione della migrazione e dell’asilo. La Svizzera si è inoltre impegnata a favore dell’integrazione economica dei rifugiati eritrei e degli sfollati interni in Etiopia.</p>
<p class="absatz man-space-before-4">A livello regionale il consigliere federale Ignazio Cassis ha discusso con il presidente dell’Unione africana, Moussa Faki, riguardo alle criticità e alle opportunità regionali alla luce dell’evoluzione geopolitica e del ruolo della Svizzera in questo contesto. È proseguito anche il dialogo con altri Stati. Gli scambi con la Somalia hanno riguardato questioni inerenti alla riammissione ed è stato avviato un progetto volto a rafforzare la gestione della migrazione alle frontiere. In Kenya la Svizzera offre sostegno ai rifugiati somali e alle comunità che li ospitano nei pressi del campo di Dadaab, allo scopo di agevolare l’integrazione socio-economica e l’inclusione digitale e finanziaria. La visita di lavoro ufficiale del consigliere federale Ignazio Cassis in Kenya del marzo 2024 al suo omologo Musalia Mudavadi e al presidente William Ruto è stata l’occasione per una discussione approfondita in merito alle sfide geopolitiche attuali e al loro impatto sulla sicurezza regionale e continentale, in particolare sotto il profilo della migrazione e della crescita economica. In tale occasione sono inoltre stati raccolti impulsi significativi per la nuova strategia del Consiglio federale Africa 2025–2028.</p>
<p class="absatz man-space-before-4">Con oltre 11 milioni di sfollati interni e più di tre milioni di rifugiati fuggiti in Paesi vicini come il Ciad, il Sudan del Sud, l’Egitto, l’Etiopia, la Repubblica centrafricana e la Libia, il Sudan attraversa una situazione d’emergenza senza precedenti. In reazione agli effetti di questo conflitto la Svizzera ha versato un importo di quasi 100 milioni di franchi alle organizzazioni delle Nazioni Unite e alle ONG internazionali. Ha sostenuto al tempo stesso i partner sul posto in ragione di 36 milioni di franchi nel 2024 (fr. 64 mio. nel 2023) nonché inviando esperti del Corpo svizzero di aiuto umanitario. Si è prodigata anche per rafforzare le capacità socio-economiche e la protezione dei rifugiati eritrei ed etiopi presenti in Sudan.</p>
<p class="absatz man-space-before-4">Più in generale, la Svizzera ha proseguito le proprie attività nella regione nell’ambito di progetti in Etiopia, Kenya, Somalia e Uganda. Nel 2024 ha avviato un nuovo, innovativo programma di collaborazione con il settore privato a livello regionale tramite lo sviluppo di imprese che offrono impieghi e/o servizi alle comunità colpite dagli sfollamenti in Uganda, Kenya ed Etiopia.</p>
</div></section><section id="lvl_3/lvl_3.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.5">3.5 Africa centrale e occidentale</a>
</h2>
<div class="collapseable">
<p class="absatzvor man-space-before-8">La Svizzera ha intensificato la propria cooperazione in ambito migratorio con diversi Paesi con i quali ha concluso accordi in materia di migrazione, in particolare con Gambia, Costa d’Avorio, Nigeria e Guinea, grazie a incontri di esperti e nuovi progetti in settori quali la gestione delle frontiere e l’integrazione professionale. I fondi flessibili sono stati ampiamente investiti in questi quattro Paesi, in programmi d’integrazione professionale e socio-economica, esplicando un ruolo chiave ai fini della continuità del dialogo migratorio della Svizzera con tali Stati.</p>
<p class="absatz man-space-before-4">A febbraio 2024 il consigliere federale Ignazio Cassis ha accolto a Berna il suo omologo ivoriano Kacou Houadja Léon Adom nel quadro di una visita diplomatica. Le due parti hanno valutato l’attuazione dei tre accordi in materia di migrazione firmati nel 2021 come anche le prospettive per quanto riguarda il loro prosieguo e il loro approfondimento. Al contempo la Svizzera si è impegnata nella lotta contro la tratta di esseri umani nel quadro di progetti in Nigeria, Senegal e Guinea. Nell’Africa occidentale la Svizzera sta attuando un programma sulla migrazione intraregionale per motivi di lavoro. L’attenzione è rivolta al rafforzamento della migrazione sicura e regolare e alla protezione dei lavoratori migranti, in particolare negli Stati costieri dell’Africa occidentale – principali Paesi di destinazione della migrazione per motivi di lavoro (Costa d’Avorio, Ghana, Nigeria, Senegal, Guinea). Questi progetti mirano a rafforzare la migrazione di manodopera regionale quale vettore dello sviluppo sostenibile.</p>
<p class="absatz man-space-before-4">Nell’anno in rassegna il deterioramento della situazione sul piano della sicurezza nei Paesi del Sahel, in particolare in Burkina Faso, Mali e Niger, la crisi alimentare e le conseguenze del cambiamento climatico hanno messo alla prova la regione e amplificato i flussi migratori regionali e la migrazione irregolare verso l’Europa, in modo particolare in direzione delle Isole Canarie. In questi tre Paesi la Svizzera ha potenziato i propri sforzi per proteggere gli sfollati interni e migliorare il loro accesso ai servizi di base. Il Mali e il Niger beneficiano inoltre di un programma regionale incentrato sulla protezione dei bambini e dei giovani migranti e sulla loro educazione, formazione e integrazione.</p>
</div></section><section id="lvl_3/lvl_3.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.6">3.6 Altri Paesi e regioni prioritari</a>
</h2>
<div class="collapseable">
<p class="zwischentitel man-space-before-8 man-font-weight-bold">Afghanistan e regione</p>
<p class="absatz man-space-before-4">A tre anni dalla presa di potere da parte dei talebani, la situazione in questo Paese in crisi resta tesa e la pressione migratoria nella regione si conferma a un livello elevato, in particolare in Iran e in Pakistan, che accolgono milioni di rifugiati afghani. Molte persone continuano a lasciare il Paese. Quasi un quarto delle domande d’asilo presentate da persone giunte in Svizzera nel 2024 proveniva da cittadini afghani (4550). La Svizzera ha proseguito le proprie attività in Afghanistan, Iran e Pakistan allo scopo di mitigare le conseguenze dei massicci sfollamenti forzati nella regione. In Iran e Pakistan finanzia progetti destinati agli afghani, tesi in particolare a migliorare l’accesso all’educazione, alla tutela giurisdizionale, ai servizi sanitari e alle possibilità d’impiego. Come l’anno precedente, la Svizzera ha stanziato quasi 30 milioni di franchi per l’aiuto umanitario nella regione, con un focus particolare sul sostegno alla società civile afghana, soprattutto alle donne, alle ragazze e alle bambine, e sulla sicurezza alimentare nelle zone rurali. Le questioni legate alla migrazione sono agevolate dalla presenza a Islamabad di una ILO responsabile per il Pakistan, l’Afghanistan e l’Iran. Per quanto riguarda il settore del ritorno, la Svizzera ha ripreso ad allontanare i cittadini afghani che hanno commesso reati gravi: i primi cinque rimpatri sono stati eseguiti nella seconda metà del 2024.</p>
<p class="zwischentitel man-space-before-8 man-font-weight-bold">Sri Lanka e regione</p>
<p class="absatz man-space-before-4">La Svizzera cura un partenariato migratorio con lo Sri Lanka ormai da lunga data. Il programma per la migrazione economica sicura nello Sri Lanka si è concluso nell’anno in rassegna dopo 14 anni, mentre l’impegno della Svizzera è proseguito nel 2024, in particolare grazie a progetti finanziati mediante fondi flessibili nel settore della formazione. L’obiettivo era quello di offrire soprattutto ai giovani prospettive professionali sul posto dopo la crisi economica del 2022. In Nepal e nel Bangladesh la Svizzera ha portato avanti il suo impegno a favore di una migrazione economica sicura verso la regione e il Medio Oriente.</p>
<p class="zwischentitel man-space-before-8 man-font-weight-bold">Georgia</p>
<p class="absatz man-space-before-4">La cooperazione in ambito migratorio tra la Svizzera e la Georgia è proseguita regolarmente anche nel 2024, rivelandosi molto positiva nel settore del ritorno. Si è concentrata sulle sfide legate alle domande d’asilo per ragioni mediche presentate nel nostro Paese e sull’agevolazione del ritorno delle persone interessate. Nel quadro del partenariato in materia di migrazione, una delegazione georgiana che comprendeva, tra gli altri, rappresentanti del ministero della salute georgiano, si è recata a Berna nel giugno 2024 per una visita di studio vertente sulla cooperazione e sulle sfide legate a queste domande d’asilo. Unitamente all’Austria, la Svizzera ha inoltre cofinanziato un progetto realizzato dall’Organizzazione internazionale per le migrazioni (OIM) e dall’Organizzazione mondiale della salute (OMS) in collaborazione con il ministero della salute georgiano, allo scopo di identificare le cause dell’emigrazione per ragioni mediche e di riflettere sulle possibilità d’intervento per far fronte a questo fenomeno. L’ILO basata ad Ankara è ora accreditata anche per la Georgia. Entrata in funzione nel settembre 2024, è incaricata di assicurare il potenziamento della cooperazione bilaterale nel quadro del partenariato migratorio con le autorità georgiane come anche di assicurare il monitoraggio del progetto in collaborazione con l’OIM.</p>
</div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Politica migratoria estera multilaterale della Svizzera</a>
</h1>
<div class="collapseable">
<p class="absatzvor man-space-before-8">Nel dicembre 2024 l’Assemblea federale si è pronunciata definitivamente a favore del mantenimento della posizione di astensione della Svizzera sul Patto globale dell’ONU per una migrazione sicura, ordinata e regolare. Il Consiglio federale ha preso atto di questo posizionamento e continuerà pertanto a non aderire al Patto.</p>
<p class="absatz man-space-before-4">Nel quadro del secondo Forum globale sui rifugiati tenutosi a Ginevra nel dicembre 2023 e organizzato congiuntamente dalla Svizzera e dall’ACNUR, la Svizzera si è concentrata sulla formazione dei rifugiati, sulla prevenzione del fenomeno dei migranti e rifugiati scomparsi, sull’azione climatica e sulla protezione delle donne sfollate. A livello nazionale la Svizzera si è impegnata a favore di una collaborazione tra Confederazione, Cantoni, Comuni e Città in materia d’asilo.</p>
<p class="absatz man-space-before-4">Durante il 14° vertice del Forum mondiale su migrazione e sviluppo, tenutosi a Ginevra nel gennaio 2024, la Svizzera ha consolidato il proprio ruolo nel dialogo internazionale sulla migrazione, contribuendo a organizzare diversi eventi incentrati sulla migrazione per motivi di lavoro, la protezione sociale e la migrazione climatica.</p>
<p class="absatz man-space-before-4">Il sostegno svizzero all’OIM nei suoi sforzi tesi ad accrescere l’efficacia dell’organizzazione è proseguito attraverso un distaccamento presso la sua sede a Ginevra.</p>
<p class="absatz man-space-before-4">Nell’anno in rassegna, nella sua veste di membro del comitato direttivo e di Paese con funzione di relatore per la protezione e l’asilo, la Svizzera ha portato avanti il proprio ruolo attivo nel quadro del Processo di Rabat, piattaforma di consultazione regionale per quanto riguarda le rotte migratorie che collegano l’Africa centrale, occidentale e settentrionale all’Europa. Ha inoltre contribuito, con la Gambia e il Comitato internazionale della Croce Rossa (CICR), all’istituzione di una rete di punti focali nazionali per rafforzare la cooperazione in materia di migranti scomparsi. La Svizzera ha inoltre partecipato alle riunioni tematiche del Processo di Khartoum, incentrate sulla rotta migratoria tra il Corno d’Africa e l’Europa. Nel Processo di Budapest, forum di dialogo interregionale sulla migrazione lungo la via della seta, la Svizzera ha contribuito all’elaborazione di una nuova dichiarazione e di un piano d’azione, che sono stati adottati durante la Conferenza ministeriale nel novembre 2024. L’obiettivo di questi documenti è coordinare gli sforzi nel settore migratorio per il periodo 2025–2030.</p>
<p class="absatz man-space-before-4">Infine, la Svizzera ha mantenuto il proprio impegno nelle strutture regionali in materia di migrazione, contribuendo a una più stretta cooperazione tra Paesi d’origine, di transito e di destinazione.</p>
<p class="abstand1seite man-space-before-0"></p>
</div></section></main>
</div></body>
</html>
