<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<!--21.472--><p class="srnummer man-space-after-18">21.472</p>
<h1 class="erlasstitel botschafttitel">Iniziativa parlamentare <br>Riabilitare gli Svizzeri che hanno combattuto nella Resistenza francese<br>Rapporto della Commissione degli affari giuridici del Consiglio nazionale</h1>
<p class="botschaftdatum man-space-before-3">del 31 ottobre 2025 </p>
<p class="botschaftlinie man-space-before-10"></p>
<p class="salutation man-space-before-3">Onorevoli colleghi,</p>
<p class="absatzvor man-space-before-8">con il presente rapporto, che trasmettiamo nel contempo per parere al Consiglio federale, vi sottoponiamo il progetto<sup><a href="#fn-d5559e22" id="fnbck-d5559e22">1</a></sup> di una legge federale sulla riabilitazione dei volontari svizzeri che hanno combattuto nella Resistenza francese o nella Resistenza italiana.</p>
<p class="absatzvor man-space-before-8">La Commissione vi propone di approvare il progetto di legge allegato. Una minoranza della Commissione propone di non entrare in materia sul progetto e di togliere dal ruolo l’iniziativa parlamentare.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">31 ottobre 2025</p>
				</td>
				<td>
					
					<p class="unterschriftenfi1 man-space-before-24">In nome della Commissione:</p>
					<p class="unterschriftenfi man-space-before-6">Il presidente, Vincent Maitre</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titeluebersicht man-space-after-13 man-font-weight-bold">Compendio</p>
<p class="absatzkurs man-font-style-italic man-space-before-4">Durante la Seconda guerra mondiale, diversi volontari svizzeri hanno preso parte alle operazioni militari della Resistenza francese o sostenuto tale movimento mediante azioni concrete, per le quali sono stati sanzionati in Svizzera. Fino a oggi, diversamente da quanto accaduto per le persone che, al tempo del nazionalsocialismo, hanno aiutato i profughi o per i volontari che nella guerra civile spagnola erano schierati nelle file dei repubblicani, le sentenze e le decisioni concernenti i volontari svizzeri che hanno combattuto nella Resistenza francese non sono ancora state annullate e i diretti interessati non sono ancora stati formalmente riabilitati. Lo stesso vale per le sentenze e le sanzioni pronunciate a seguito del sostegno a gruppi partigiani durante la Resistenza italiana. Indipendentemente dai motivi dell’epoca, le azioni dei volontari nella Resistenza francese e dei sostenitori dei gruppi partigiani italiani si sono però rivelate giuste e lungimiranti, al servizio di una causa legittima e sensata. Proprio come le persone che hanno aiutato i profughi o i volontari nella guerra civile spagnola, anche questi individui hanno corso grandi rischi per la propria vita in nome della libertà e della democrazia. Per questo motivo la Commissione degli affari giuridici del Consiglio nazionale sottopone alla propria Camera un progetto di legge per la loro riabilitazione.</p>
<p class="absatz man-space-before-4"></p>
<p class="titelbotschaftinnen man-space-after-18">Rapporto</p>
<div class="footnotes"><p id="fn-d5559e22"><sup><a href="#fnbck-d5559e22">1</a></sup><sup></sup>  <a href="https://fedlex.data.admin.ch/eli/fga/2025/3466" target="_blank">FF <b>2025</b> 3466</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Iniziativa parlamentare</a>
</h1>
<div class="collapseable">
<p class="absatzvor man-space-before-8">Il 29 ottobre 2021 la Commissione degli affari giuridici del Consiglio nazionale (di seguito «la Commissione») ha dato seguito, con 16 voti contro 5 e 1 astensione, all’iniziativa parlamentare 21.472 Riabilitare gli Svizzeri che hanno combattuto nella Resistenza francese, presentata il 18 giugno 2021 dalla consigliera nazionale Stefania Prezioso Batou. Riunitasi il 21 gennaio 2022, la Commissione omologa del Consiglio degli Stati ha aderito a tale decisione, con 5 voti contro 3 e 4 astensioni. Durante la seduta, la consigliera agli Stati Lisa Mazzone ha pertanto ritirato la sua iniziativa parlamentare 21.465 di uguale tenore.</p>
<p class="absatz man-space-before-4">Il 15 marzo 2024 il Consiglio nazionale, su proposta della Commissione, ha prorogato di due anni, ossia fino alla sessione primaverile 2026, il termine per l’elaborazione di un progetto di atto legislativo, conformemente all’articolo 113 capoverso 1 della legge sul Parlamento (LParl)<sup><a href="#fn-d5559e76" id="fnbck-d5559e76">2</a></sup>.</p>
<div class="footnotes"><p id="fn-d5559e76"><sup><a href="#fnbck-d5559e76">2</a></sup><sup></sup>  <a href="https://fedlex.data.admin.ch/vocabulary/legal-taxonomy/4991" target="_blank" data-rs-uri="https://fedlex.data.admin.ch/eli/cc/2003/510" data-rs="171.10" data-lang="it">RS <b>171.10</b></a></p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Lavori della Commissione</a>
</h1>
<div class="collapseable">
<p class="absatzvor man-space-before-8">Conformemente all’articolo 111 capoverso 1 LParl, la Commissione ha elaborato un progetto di atto legislativo. Riunitasi il 23 febbraio 2023, la Commissione è giunta alla conclusione che la proposta di una riabilitazione dei volontari nella Resistenza francese solleva non tanto questioni giuridiche, quanto piuttosto storiche. Nella seduta del 12 febbraio 2024, grazie alla presenza di Irène Herrmann, professoressa ordinaria di storia transnazionale svizzera presso l’Università di Ginevra, e di Peter Huber, storico presso l’Università di Basilea, la Commissione ha avuto modo di sentire un’esperta affermata in questo campo e l’autorevole autore di importanti studi sull’argomento. Nella seduta del 31 ottobre 2025, la Commissione ha sentito lo storico Raphael Rues, esperto della questione per quanto riguarda il Cantone Ticino e i legami di quest’ultimo con la Resistenza italiana. Nella votazione sul complesso, la Commissione ha accolto il progetto allegato, con 16 voti contro 9.</p>
<p class="absatz man-space-before-4">La legge federale proposta non richiede l’adozione di misure di esecuzione né comporta costi di attuazione. Si tratta soltanto di una legge di portata limitata, con un’importanza perlopiù simbolica. Non soddisfa quindi i criteri di cui all’articolo 164 capoverso 1 della Costituzione federale<sup><a href="#fn-d5559e95" id="fnbck-d5559e95">3</a></sup> e non deve pertanto essere sottoposta a una procedura di consultazione secondo l’articolo 3 capoverso 1 della legge del 18 marzo 2005<sup><a href="#fn-d5559e107" id="fnbck-d5559e107">4</a></sup> sulla consultazione. Di conseguenza, la Commissione ha deciso di non indire una tale procedura.</p>
<p class="absatz man-space-before-4">Il lavoro della Commissione si è avvalso del sostegno dell’Ufficio federale di giustizia, conformemente all’articolo 112 capoverso 1 LParl.</p>
<div class="footnotes">
<p id="fn-d5559e95"><sup><a href="#fnbck-d5559e95">3</a></sup><sup></sup>  <a href="https://fedlex.data.admin.ch/vocabulary/legal-taxonomy/4715" target="_blank" data-rs-uri="https://fedlex.data.admin.ch/eli/cc/1999/404" data-rs="101" data-lang="it">RS <b>101</b></a></p>
<p id="fn-d5559e107"><sup><a href="#fnbck-d5559e107">4</a></sup><sup></sup>  <a href="https://fedlex.data.admin.ch/vocabulary/legal-taxonomy/5216" target="_blank" data-rs-uri="https://fedlex.data.admin.ch/eli/cc/2005/542" data-rs="172.061" data-lang="it">RS <b>172.061</b></a></p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Grandi linee del progetto </a>
</h1>
<div class="collapseable">
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Situazione iniziale</a>
</h2>
<div class="collapseable">
<section id="lvl_3/lvl_3.1/lvl_3.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.1/lvl_3.1.1">3.1.1 Riabilitazione delle persone che hanno aiutato i profughi</a>
</h3>
<div class="collapseable">
<p class="absatzvor man-space-before-8">Il 22 dicembre 1999 l’ex consigliere nazionale Paul Rechsteiner presentò l’iniziativa parlamentare 99.464 Riabilitazione delle persone che hanno salvato rifugiati o combattuto contro il nazismo o il fascismo. Il testo dell’iniziativa chiedeva l’annullamento delle sentenze penali pronunciate contro «le persone che hanno aiutato la fuga di vittime del regime nazionalsocialista e del fascismo» nonché delle sentenze pronunciate contro «gli Svizzeri che hanno combattuto contro il nazionalsocialismo e il fascismo nella Resistenza francese e nelle brigate internazionali».</p>
<p class="absatz man-space-before-4">Nel 2003, su proposta della Commissione, l’Assemblea federale ha adottato la legge federale sull’annullamento delle sentenze penali pronunciate contro persone che, al tempo del nazionalsocialismo, hanno aiutato i profughi<sup><a href="#fn-d5559e134" id="fnbck-d5559e134">5</a></sup>, entrata in vigore il 1° gennaio 2004 (di seguito «legge del 2003»)<sup><a href="#fn-d5559e147" id="fnbck-d5559e147">6</a></sup>. Tale legge ha riabilitato le persone che, al tempo del nazionalsocialismo, furono condannate per aver prestato aiuto a persone perseguitate che volevano fuggire o per aver ospitato profughi senza comunicarlo alle autorità (art. 1).</p>
<p class="absatz man-space-before-4">Dalla riabilitazione sono state escluse le persone che, nella guerra civile spagnola, combatterono in difesa della Repubblica (di seguito «volontari svizzeri in Spagna») o quelle che durante la Seconda guerra mondiale sostennero la Resistenza francese (di seguito «volontari nella Resistenza francese»). A riprova di ciò, nel suo rapporto del 29 ottobre 2002 la Commissione ha spiegato che il divieto del servizio militare in un esercito straniero, di cui all’articolo 94 del Codice penale militare (CPM) del 13 giugno 1927<sup><a href="#fn-d5559e161" id="fnbck-d5559e161">7</a></sup>, era ancora in vigore<sup><a href="#fn-d5559e173" id="fnbck-d5559e173">8</a></sup>. La proposta delle minoranze di coinvolgere entrambi i gruppi di persone è stata pertanto respinta dalle due Camere<sup><a href="#fn-d5559e187" id="fnbck-d5559e187">9</a></sup>. La riabilitazione di altri gruppi, per esempio delle persone che hanno sostenuto i partigiani italiani, non è invece stata oggetto di discussione.</p>
<div class="footnotes">
<p id="fn-d5559e134"><sup><a href="#fnbck-d5559e134">5</a></sup><sup></sup>  <a href="https://fedlex.data.admin.ch/eli/fga/2003/698" target="_blank">FF <b>2003</b> 3965</a></p>
<p id="fn-d5559e147"><sup><a href="#fnbck-d5559e147">6</a></sup><sup></sup>  <a href="https://fedlex.data.admin.ch/vocabulary/legal-taxonomy/6331" target="_blank" data-rs-uri="https://fedlex.data.admin.ch/eli/cc/2003/633" data-rs="371" data-lang="it">RS <b>371</b></a></p>
<p id="fn-d5559e161"><sup><a href="#fnbck-d5559e161">7</a></sup><sup></sup>  <a href="https://fedlex.data.admin.ch/vocabulary/legal-taxonomy/6242" target="_blank" data-rs-uri="https://fedlex.data.admin.ch/eli/cc/43/359_375_369" data-rs="321.0" data-lang="it">RS <b>321.0</b></a></p>
<p id="fn-d5559e173"><sup><a href="#fnbck-d5559e173">8</a></sup><sup></sup>  <a href="https://fedlex.data.admin.ch/eli/fga/2002/1251" target="_blank">FF <b>2002</b> 6934</a>, in particolare 6946</p>
<p id="fn-d5559e187"><sup><a href="#fnbck-d5559e187">9</a></sup><sup></sup>  Boll. Uff. <b>2002 </b>N 2151; Boll. Uff.<b> 2003 </b>S<b> </b>569</p>
</div>
</div></section><section id="lvl_3/lvl_3.1/lvl_3.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.1/lvl_3.1.2">3.1.2 Riabilitazione dei volontari svizzeri in Spagna</a>
</h3>
<div class="collapseable">
<p class="absatzvor man-space-before-8">Nel 2006 Paul Rechsteiner ha presentato in Consiglio nazionale l’iniziativa parlamentare 06.461 Riabilitazione dei volontari svizzeri in Spagna. Sebbene il titolo menzionasse solo i volontari svizzeri in Spagna, l’iniziativa chiedeva anche l’annullamento delle sentenze penali pronunciate contro «gli Svizzeri che hanno combattuto per la democrazia nella guerra civile spagnola e nella Resistenza francese». Come indicato nel rapporto del 6 novembre 2008<sup><a href="#fn-d5559e209" id="fnbck-d5559e209">10</a></sup>, la Commissione era giunta nel frattempo alla conclusione che una riabilitazione completa dei volontari svizzeri in Spagna sarebbe stata effettivamente necessaria e ha fornito la seguente motivazione: «… i volontari della guerra di Spagna hanno sacrificato le loro vite per la libertà e la democrazia. Oggi i loro comportamenti appaiono lungimiranti e giusti. L’impegno di queste persone ha un valore storico che va riconosciuto …»<sup><a href="#fn-d5559e222" id="fnbck-d5559e222">11</a></sup>. Al contempo, ha sottolineato che la riabilitazione non avrebbe in nessun modo messo in discussione il divieto del servizio militare straniero sancito dall’articolo 94 CPM: «L’unico obiettivo è di accordare, alla luce della nostra concezione della democrazia e dell’odierna visione della Storia, un peso maggiore alla lotta per la democrazia che all’applicazione dell’articolo del CPM. Questa valutazione si basa sulla prospettiva attuale e non intende essere una critica all’operato delle autorità giudicanti di allora»<sup><a href="#fn-d5559e236" id="fnbck-d5559e236">12</a></sup>.</p>
<p class="absatz man-space-before-4">Nel quadro dell’attuazione di questa iniziativa, la Commissione e le Camere hanno riesaminato l’opportunità di riabilitare anche i volontari nella Resistenza francese, ma su proposta della maggioranza della Commissione le Camere vi hanno nuovamente rinunciato. Il sostegno ai partigiani italiani non è invece stato oggetto di discussione. Nel rapporto della Commissione si fa soprattutto riferimento alle lacune storiche riguardo alle motivazioni dei volontari nella Resistenza francese: «La maggioranza della Commissione non vuole che la legge si applichi anche a questo gruppo di persone; in effetti, contrariamente a quelle dei volontari antifranchisti, le motivazioni di questi volontari non sono state sufficientemente chiarite dagli storici»<sup><a href="#fn-d5559e246" id="fnbck-d5559e246">13</a></sup>. Di conseguenza, i volontari nella Resistenza francese non sono stati inclusi nella procedura di riabilitazione. La legge federale del 20 marzo 2009<sup><a href="#fn-d5559e260" id="fnbck-d5559e260">14</a></sup> sulla riabilitazione dei volontari della guerra civile spagnola (di seguito «legge del 2009») è entrata in vigore il 1° settembre 2009<sup><a href="#fn-d5559e273" id="fnbck-d5559e273">15</a></sup>.</p>
<div class="footnotes">
<p id="fn-d5559e209"><sup><a href="#fnbck-d5559e209">10</a></sup><sup></sup>  <a href="https://fedlex.data.admin.ch/eli/fga/2008/1677" target="_blank">FF <b>2008</b> 7893</a></p>
<p id="fn-d5559e222"><sup><a href="#fnbck-d5559e222">11</a></sup><sup></sup>  <a href="https://fedlex.data.admin.ch/eli/fga/2008/1677" target="_blank">FF <b>2008</b> 7893</a>, in particolare 7898</p>
<p id="fn-d5559e236"><sup><a href="#fnbck-d5559e236">12</a></sup><sup></sup>  Ibid.</p>
<p id="fn-d5559e246"><sup><a href="#fnbck-d5559e246">13</a></sup><sup></sup>  <a href="https://fedlex.data.admin.ch/eli/fga/2008/1677" target="_blank">FF <b>2008</b> 7893</a>, in particolare 7899</p>
<p id="fn-d5559e260"><sup><a href="#fnbck-d5559e260">14</a></sup><sup></sup>  <a href="https://fedlex.data.admin.ch/eli/fga/2009/411" target="_blank">FF <b>2009</b> 1647</a></p>
<p id="fn-d5559e273"><sup><a href="#fnbck-d5559e273">15</a></sup><sup></sup>  <a href="https://fedlex.data.admin.ch/eli/oc/2009/462" target="_blank">RU <b>2009</b> 3697</a></p>
</div>
</div></section>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 I volontari nella Resistenza francese</a>
</h2>
<div class="collapseable">
<section id="lvl_3/lvl_3.2/lvl_3.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.2/lvl_3.2.1">3.2.1 Studio di un gruppo</a>
</h3>
<div class="collapseable">
<p class="absatzvor man-space-before-8">L’esclusione dei volontari nella Resistenza francese dalle leggi del 2003 e del 2009 è dovuta soprattutto al fatto che, all’epoca, di questo gruppo di persone si sapeva relativamente poco. Per molto tempo, uno scritto dello storico ginevrino Luc van Dongen è stato l’unico contributo scientifico sull’argomento<sup><a href="#fn-d5559e294" id="fnbck-d5559e294">16</a></sup>. Grazie a un progetto del Fondo nazionale svizzero<sup><a href="#fn-d5559e307" id="fnbck-d5559e307">17</a></sup>, oggi si dispone di conoscenze più precise e complete. Per spiegare il contesto storico, la Commissione si basa principalmente sullo studio di Peter Huber<sup><a href="#fn-d5559e315" id="fnbck-d5559e315">18</a></sup> pubblicato nel 2020, nel quale lo storico ha identificato 466 Svizzeri che hanno combattuto nei gruppi partigiani delle Forze francesi dell’interno (FFI) o nelle unità organizzate militarmente delle Forze francesi libere (FFL). Mentre le FFI erano operative all’interno della stessa Francia (Francia metropolitana), le FFL operavano sotto il comando supremo alleato soprattutto nel Nordafrica, all’interno delle ex colonie francesi, e solo nel 1944 iniziarono l’avanzata verso la Francia, passando per l’Italia.</p>
<p class="absatz man-space-before-4">Le fonti che Huber ha consultato per la sua ricerca e per determinare il numero di volontari svizzeri implicati erano, da un lato, gli atti della giustizia militare svizzera conservati nell’Archivio federale a Berna e, dall’altro, i dossier personali compilati dal «Bureau Résistance», disponibili dal 2012 negli archivi del Ministero della difesa francese<sup><a href="#fn-d5559e328" id="fnbck-d5559e328">19</a></sup>. Per il suo studio, Huber si è concentrato sulle persone che hanno combattuto nelle FFI o nelle FFL «l’arme à la main». </p>
<p class="absatz man-space-before-4">Dei 466 volontari svizzeri, soltanto 281 persone furono condannate dalla giustizia militare svizzera per il loro coinvolgimento nella Resistenza francese. Questo numero esiguo è dovuto al fatto che alcuni di essi persero la vita durante i combattimenti, altri rimasero in Francia al termine del conflitto, oppure lasciarono il Paese o fecero ritorno in patria all’insaputa delle autorità. Oltre ai volontari che presero parte ai combattimenti, altre persone sostennero la Resistenza e lo fecero in vario modo: per esempio garantendo rifugi, rifornendo i combattenti di materiale, medicamenti o armi, o ancora, e altrettanto importante, trasmettendo informazioni. Anche queste persone dovevano mettere in conto eventuali condanne. Non è inoltre da escludere che in fonti diverse, per esempio negli archivi di tribunali penali cantonali, sia possibile trovare i nomi di altri volontari. La probabilità che alcuni documenti non siano stati registrati è però una caratteristica intrinseca di tutte le ricerche storiche; le fonti possono andare perse, essere danneggiate o precludere un’analisi completa se troppo ampie.</p>
<div class="footnotes">
<p id="fn-d5559e294"><sup><a href="#fnbck-d5559e294">16</a></sup><sup></sup>  L. van Dongen, «Des Suisses dans la Résistance française 1944–1945», in M. Porret, J.‑F. Fayet e C. Fluckiger (a. c. di), <i>Guerres et Paix. Mélanges en l’honneur du prof. Jean</i><i>‑Claude Favez</i>, Ginevra 2000, pagg. 281–301.</p>
<p id="fn-d5559e307"><sup><a href="#fnbck-d5559e307">17</a></sup><sup></sup>  Progetto FNS 159631: Traîtres ou héros? Les Suisses dans la Résistance.</p>
<p id="fn-d5559e315"><sup><a href="#fnbck-d5559e315">18</a></sup><sup></sup>  Peter Huber, «In der Résistance. Schweizer Freiwillige auf der Seite Frankreichs (1940–1945)», Zurigo 2020, Chronos, 2<sup>a</sup> edizione.</p>
<p id="fn-d5559e328"><sup><a href="#fnbck-d5559e328">19</a></sup><sup></sup>  Cfr. Huber, pagg. 25–27.</p>
</div>
</div></section><section id="lvl_3/lvl_3.2/lvl_3.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.2/lvl_3.2.2">3.2.2 Origine e profilo sociale</a>
</h3>
<div class="collapseable">
<p class="absatzvor man-space-before-8">I 466 Svizzeri che, secondo lo studio di Huber, combatterono nella Resistenza francese tra il 1940 e il 1945 non erano un gruppo omogeneo; le differenze riguardavano l’origine sociale, la motivazione, il momento in cui avevano aderito al movimento e il Paese dal quale arrivavano<sup><a href="#fn-d5559e343" id="fnbck-d5559e343">20</a></sup>. Soltanto un quinto di loro aveva vissuto in Svizzera fino al momento dell’arruolamento nella Resistenza, a differenza dei volontari in Spagna, il 90 per cento dei quali arrivò direttamente dalla Svizzera. Un altro quinto del gruppo esaminato lavorava in Francia e la metà delle persone aveva la doppia cittadinanza. Gli Svizzeri che vivevano all’estero, in particolare in Inghilterra, nel Vicino Oriente o in Africa costituivano appena un decimo dei volontari svizzeri. La metà di essi aveva fatto parte della Legione straniera e, nel corso della guerra e a seguito dello scioglimento effettivo della Legione, avvenuto nel 1942, si era unita agli alleati in Nordafrica guidati da Charles de Gaulle<sup><a href="#fn-d5559e351" id="fnbck-d5559e351">21</a></sup>. La forte presenza di ex legionari rappresenta anche una caratteristica del profilo sociale dei volontari svizzeri. L’età media era di 28 anni e mezzo e la maggior parte non era sposata. Molti di essi avevano situazioni familiari difficili, precedenti penali in Svizzera a causa dei cosiddetti reati di povertà e poche prospettive per il futuro; il 41 per cento di essi, inoltre, aveva vissuto esperienze di violenza domestica, di internamento in istituti o di assistenza amministrativa<sup><a href="#fn-d5559e359" id="fnbck-d5559e359">22</a></sup>. Particolarmente significativa è la sovrarappresentanza dei Cantoni della Svizzera occidentale: in proporzione alla loro popolazione, hanno contribuito con il maggior numero di volontari.</p>
<p class="absatz man-space-before-4">I volontari svizzeri che, prima di combattere nella Resistenza francese, vivevano in Svizzera o in Francia si schierarono principalmente nelle file delle FFI in Francia. La maggior parte degli ex membri della Legione straniera invece si unì alle FFL, e dunque agli alleati in Nordafrica.</p>
<div class="footnotes">
<p id="fn-d5559e343"><sup><a href="#fnbck-d5559e343">20</a></sup><sup></sup>  Huber, pag. 96 (trad.).</p>
<p id="fn-d5559e351"><sup><a href="#fnbck-d5559e351">21</a></sup><sup></sup>  Huber, pag. 19.</p>
<p id="fn-d5559e359"><sup><a href="#fnbck-d5559e359">22</a></sup><sup></sup>  Huber, pag. 158.</p>
</div>
</div></section><section id="lvl_3/lvl_3.2/lvl_3.2.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_3/lvl_3.2/lvl_3.2.3">3.2.3 Motivazioni e sorti dei volontari nella Resistenza francese</a>
</h3>
<div class="collapseable">
<p class="absatzvor man-space-before-8">Dall’analisi delle fonti di Huber si evince che le motivazioni dei volontari a combattere nella Resistenza francese furono molteplici. Solo il 4 per cento dei volontari, prima di lasciare il Paese per andare in guerra, era attivo in un partito politico di sinistra o in un sindacato, a differenza dei volontari in Spagna, per la maggior parte dei quali l’antifascismo politico rappresentava la regola. Tra i volontari della Resistenza francese Huber ha riscontrato invece un’avversione nei confronti della Germania di Hitler, un atteggiamento antitedesco, come pure una vicinanza affettiva alla Francia e agli alleati. Le difficoltà nella vita civile o l’entusiasmo per la vita militare erano anch’essi aspetti che influenzarono la decisione dei volontari svizzeri di combattere nella Resistenza francese. In media restavano nelle file del movimento quasi due anni e mezzo, ma con differenze significative a seconda dei casi. Il 13 per cento dei volontari svizzeri perse la vita durante le ostilità, il 16 per cento fu imprigionato nei campi di lavoro o di concentramento, oppure incarcerato. Secondo lo studio di Huber, circa la metà dei volontari svizzeri nella Resistenza francese fece ritorno in Svizzera dopo la guerra, mentre l’altra metà rimase in Francia o andò a combattere con la Legione straniera nella guerra d’Indocina<sup><a href="#fn-d5559e374" id="fnbck-d5559e374">23</a></sup>.</p>
<p class="absatz man-space-before-4">Dal 1928 l’articolo 94 CPM vieta ai cittadini svizzeri soggetti all’obbligo militare di arruolarsi in un esercito straniero. Al loro rientro in patria, i volontari nella Resistenza francese furono condannati dai tribunali militari e la giustizia militare pronunciò spesso sentenze anche in assenza degli imputati.</p>
<div class="footnotes"><p id="fn-d5559e374"><sup><a href="#fnbck-d5559e374">23</a></sup><sup></sup>  Ibid. </p></div>
</div></section>
</div></section><section id="lvl_3/lvl_3.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.3">3.3 Volontari svizzeri nella Resistenza italiana</a>
</h2>
<div class="collapseable">
<p class="absatzvor man-space-before-8">I volontari svizzeri non combatterono solo nella Resistenza francese, ma anche in quella italiana contro il fascismo, per esempio nell’area di Domodossola<sup><a href="#fn-d5559e389" id="fnbck-d5559e389">24</a></sup>: un fatto storico meno noto, ma altrettanto documentato e da poco oggetto di ricerche approfondite. A seguito dell’armistizio di Cassibile dell’8 settembre 1943 tra il Governo italiano di Badoglio e gli alleati, il Cantone Ticino divenne un importante crocevia della Resistenza contro i Tedeschi della Germania nazista e i fascisti in Italia<sup><a href="#fn-d5559e400" id="fnbck-d5559e400">25</a></sup>. Nella regione dell’Ossola, situata tra il Cantone del Vallese e il Cantone Ticino, si formarono diversi gruppi partigiani, i quali, nel settembre 1944, riuscirono persino a respingere dalla valle le forze d’occupazione tedesche e i fascisti italiani. La Repubblica partigiana dell’Ossola, che ebbe però vita breve, fu riconquistata dai fascisti nell’ottobre 1944, provocando la fuga di circa 10 000 partigiani verso la Svizzera. Il sostegno attivo dei partigiani dell’Ossola da parte dei volontari svizzeri, tra cui si contavano anche numerose donne, non si limitava soltanto alla partecipazione al conflitto armato o al rifornimento di armi e munizioni, ma riguardava anche l’assistenza medica nei confronti dei feriti o la trasmissione di informazioni. Anche questi volontari svizzeri, una volta rientrati in patria, dovevano mettere in conto eventuali condanne<sup><a href="#fn-d5559e411" id="fnbck-d5559e411">26</a></sup>. </p>
<p class="absatz man-space-before-4">Anche se finora in Parlamento non è ancora stata chiesta la riabilitazione dei sostenitori della Resistenza italiana, la Commissione ritiene opportuno onorare anche l’impegno di questo gruppo di persone.</p>
<div class="footnotes">
<p id="fn-d5559e389"><sup><a href="#fnbck-d5559e389">24</a></sup><sup></sup>  Cfr. la dissertazione di Raphael Rues, «Warfare and Repression in the Alps, New Perspectives on German-Fascist Operations and Partisan Forces in Ossola and Lake Maggiore (1943–1945)», diss. University of Leicester 2025, Typoskript. Sintesi della ricerca anche sul blog del Museo nazionale svizzero (2024): Raphael Rues, «Tessin der Widerstandsbewegungen»: <a href="https://blog.nationalmuseum.ch/2024/08/partisanen-im-ossola/" target="_blank">
				blog.nationalmuseum.ch/2024/08/partisanen-im-ossola
			</a> (consultato da ultimo il 10 luglio 2025).</p>
<p id="fn-d5559e400"><sup><a href="#fnbck-d5559e400">25</a></sup><sup></sup>  Blog del Museo nazionale svizzero (2019). Raphael Rues, «Geburt und Tod der Partisanenrepublik Ossola»: <a href="https://blog.nationalmuseum.ch/2019/10/tessiner-hilfe-fuer-die-partisanen/" target="_blank">
				blog.nationalmuseum.ch/2019/10/tessiner-hilfe-fuer-die-partisanen
			</a>. </p>
<p id="fn-d5559e411"><sup><a href="#fnbck-d5559e411">26</a></sup><sup></sup>  Rues, diss. 2025, cap. 5.5 (manoscritto pagg. 163–170).</p>
</div>
</div></section><section id="lvl_3/lvl_3.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.4">3.4 Considerazioni della Commissione</a>
</h2>
<div class="collapseable">
<p class="absatzvor man-space-before-8">Durante la guerra civile spagnola, i volontari si schierarono nelle file repubblicane contro l’ascesa del fascismo, principalmente per convinzione politica. Come si legge nel rapporto della Commissione redatto a suo tempo, «essi ritenevano che la diffusione del fascismo minacciasse la pace, la libertà e la democrazia in Europa e in Svizzera»<sup><a href="#fn-d5559e426" id="fnbck-d5559e426">27</a></sup>. I volontari erano perlopiù attivisti svizzeri dei partiti politici di sinistra e dei sindacati. Tra i volontari nella Resistenza francese invece non si osserva un orientamento politico così esplicito; nel loro caso, le motivazioni sembra siano state altre. Anche per quanto riguarda la Resistenza italiana, le ragioni politiche erano molto eterogenee: gli orientamenti politici delle varie formazioni combattenti, come pure i loro obiettivi politici, differivano, in parte, in modo significativo<sup><a href="#fn-d5559e440" id="fnbck-d5559e440">28</a></sup>. </p>
<p class="absatz man-space-before-4">La Commissione ritiene tuttavia che le ragioni individuali dei volontari abbiano nel complesso un ruolo secondario, anche perché, a posteriori, non è quasi mai possibile stabilire con certezza le motivazioni di una persona in un caso concreto. Per la Commissione è più importante il fatto che, indipendentemente dai motivi dell’epoca e in una prospettiva storica, le azioni dei volontari nella Resistenza francese e dei sostenitori della Resistenza italiana si siano rivelate giuste e lungimiranti poiché guidate da una causa legittima e sensata. Proprio come le persone che hanno aiutato i profughi e i volontari nella guerra civile spagnola, anche i volontari nella Resistenza francese o i sostenitori della Resistenza italiana hanno corso grandi rischi per la propria vita, in nome della libertà e della democrazia.</p>
<p class="absatz man-space-before-4">La Commissione ritiene che l’analisi e la valutazione dal punto di vista storico siano decisive. A suo avviso, la riabilitazione è, intrinsecamente, un atto a posteriori che, adottando una prospettiva ancorata nel presente, si fonda sulla valutazione di eventi storici chiaramente conclusi. Per la riabilitazione è dunque necessario che un evento appartenga al passato e sia valutabile in un’ottica democratica e storica contemporanea. La riabilitazione di determinati gruppi da parte dell’Assemblea federale ne onora il comportamento alla luce dell’interpretazione storica odierna. In tale contesto è riconosciuto alla difesa della libertà e della democrazia un peso maggiore rispetto a quella che fu, all’epoca, l’applicazione del divieto del servizio militare in un esercito straniero sancito dall’articolo 94 CPM. L’analisi a posteriori non vuole dunque criticare il comportamento delle autorità di allora.</p>
<p class="absatz man-space-before-4">Secondo la Commissione, il radicamento storico della riabilitazione quale istituto giuridico <i>sui generis</i> dell’Assemblea federale si oppone alla sua applicazione ai conflitti armati in corso. Nel caso di tali conflitti, manca infatti sia la distanza storica necessaria, sia un’interpretazione ampiamente condivisa dalla società di ciò che è moralmente giusto o sbagliato<sup><a href="#fn-d5559e460" id="fnbck-d5559e460">29</a></sup>. </p>
<p class="absatz man-space-before-4">Per riabilitare i volontari nella Resistenza francese e i sostenitori della Resistenza italiana si può seguire la medesima procedura che è già stata applicata per la riabilitazione dei volontari nella guerra civile spagnola. Se la legge del 2003 prevedeva ancora una procedura in due tappe che combinava un annullamento generale e astratto delle sentenze penali (art. 3) con la possibilità dell’annullamento individuale e concreto, d’ufficio o a domanda, nella legge del 2009 la procedura è stata notevolmente semplificata e prevede una riabilitazione in un’unica tappa. Come già sancito dalle leggi del 2003 e del 2009 la riabilitazione deve avere un significato esclusivamente morale e simbolico e non dà diritto né al risarcimento del danno né a indennità a titolo di riparazione morale. </p>
<div class="footnotes">
<p id="fn-d5559e426"><sup><a href="#fnbck-d5559e426">27</a></sup><sup></sup>  <a href="https://fedlex.data.admin.ch/eli/fga/2008/1677" target="_blank">FF <b>2008</b> 7893</a>, in particolare 7896.</p>
<p id="fn-d5559e440"><sup><a href="#fnbck-d5559e440">28</a></sup><sup></sup>  Blog del Museo nazionale svizzero (2017). Andrej Aplanalp, «Die Republik von Ossola»: <a href="https://blog.nationalmuseum.ch/2017/09/die-partisanenrepublik-von-ossola/" target="_blank">
				blog.nationalmuseum.ch/2017/09/die-partisanenrepublik-von-ossola
			</a>.</p>
<p id="fn-d5559e460"><sup><a href="#fnbck-d5559e460">29</a></sup><sup></sup>  Cfr. il rapporto della Commissione degli affari giuridici del Consiglio nazionale del 14 febbraio 2025 sulle iniziative parlamentari Reimann <a href="https://www.parlament.ch/it/ratsbetrieb/suche-curia-vista/geschaeft?AffairId=20240415" target="_blank">
				24.415
			</a> Riabilitazione dei cittadini svizzeri che hanno combattuto per la democrazia contro l’IS e Pult <a href="https://www.parlament.ch/it/ratsbetrieb/suche-curia-vista/geschaeft?AffairId=20240462" target="_blank">
				24.462
			</a> «Aggressione russa contro l’Ucraina. Amnistia per i combattenti svizzeri». Il Consiglio nazionale ha accolto le proposte della Commissione e il 17 settembre 2025 ha deciso di non dare seguito alle due iniziative parlamentari.</p>
</div>
</div></section><section id="lvl_3/lvl_3.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.5">3.5 Posizione della minoranza della Commissione</a>
</h2>
<div class="collapseable"><p class="absatzvor man-space-before-8">Una minoranza della Commissione respinge il progetto di legge. Propone di non entrare in materia sul progetto e quindi di togliere dal ruolo l’iniziativa parlamentare. Sottolinea che il divieto del servizio militare straniero è ancora oggi particolarmente importante per la neutralità della Svizzera. Per la minoranza della Commissione è determinante la legislazione che vige in un dato momento, ragione per cui un’analisi storica non dovrebbe condurre all’annullamento a posteriori di sentenze e decisioni emesse legittimamente.</p></div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Commento alle disposizioni </a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1">Art. 1 <span class="man-font-style-normal">Scopo</span></a>
</h6>
<div class="collapseable"><p class="absatz man-space-before-4">La presente legge intende rendere giustizia alle persone che sono state sanzionate per aver sostenuto la Resistenza francese o la Resistenza italiana durante la Seconda guerra mondiale, ed onorarne così l’impegno a favore della libertà e della democrazia. La Confederazione riconosce che le condanne e le sanzioni pronunciate all’epoca offendono il nostro attuale senso di giustizia. Non si tratta tuttavia di criticare l’operato delle autorità di allora, bensì di annullare, attraverso la riabilitazione, le condanne e le sanzioni che, nell’ottica contemporanea, sono state pronunciate ingiustamente nonché di rendere onore, a posteriori, a coloro che le subirono. </p></div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2">Art. 2<span class="man-font-style-normal"></span> <span class="man-font-style-normal">Campo d’applicazione</span></a>
</h6>
<div class="collapseable">
<p class="absatz man-space-before-4">L’articolo 2 definisce il campo d’applicazione della legge. Essa si applica alle persone che furono sanzionate per aver sostenuto attivamente la Resistenza francese o la Resistenza italiana. Vi rientrano dunque unicamente coloro che lottarono per la libertà e la democrazia. La presente legge costituisce quindi un ulteriore complemento al quadro normativo composto dalla legge del 2003 e dalla legge del 2009. Essa si applica innanzitutto a persone sanzionate in base all’articolo 94 CPM per aver partecipato alle ostilità schierandosi dalla parte della Resistenza francese o di quella italiana, ma anche a chi tentò di partecipare ad azioni militari per uno di questi due movimenti e a chi, in questo contesto, istigò ad arruolarsi in un esercito straniero. </p>
<p class="absatz man-space-before-4">Il campo d’applicazione della legge si estende anche a coloro che sostennero attivamente la Resistenza francese o la Resistenza italiana dalla Svizzera. Diverse persone vennero punite, ad esempio, per aver trasmesso informazioni, accolto e dato alloggio ai combattenti o fornito armi o altro materiale bellico. Anche l’aiuto prestato per passare clandestinamente la frontiera può essere ritenuto una forma di sostegno. Un centinaio di condanne venne pronunciato per illeciti penali quali violazione dei segreti militari, dei divieti relativi alle armi, del regolamento concernente l’importazione e l’esportazione di materiale da guerra o della legge federale concernente la dimora e il domicilio degli stranieri. Condanne vennero inflitte anche per i reati seguenti: spionaggio politico, ricettazione, falsità in documenti, appropriazione indebita e violazione delle prescrizioni riguardanti il rispetto della neutralità. Le pene pronunciate potevano variare da alcuni giorni ad alcuni mesi, ma raramente superavano un anno. </p>
<p class="absatz man-space-before-4">Il termine «sanzionati» sottolinea come la legge si applichi anche nel caso di sanzioni decise da autorità amministrative (si veda il commento all’art. 3 cpv. 2). La riabilitazione riguarda sia uomini che donne contro i quali, a vario titolo, furono pronunciate sanzioni per il loro sostegno alla resistenza civile. Per ragioni inerenti alla parità di trattamento, la legge riguarda non soltanto i cittadini svizzeri ma anche persone di cittadinanza straniera che furono sanzionate dalle autorità elvetiche per aver sostenuto la Resistenza francese o la Resistenza italiana. </p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3">Art. 3<span class="man-font-style-normal"></span> <span class="man-font-style-normal">Riabilitazione</span></a>
</h6>
<div class="collapseable">
<p class="absatz man-space-before-4">Già nella legge del 2003 la riabilitazione era stata concepita come un istituto giuridico <i>sui generis</i>, che, nell’ambito di una procedura in due tappe, conduceva all’annullamento delle sentenze penali. In qualità di Commissione di riabilitazione, la Commissione delle grazie e dei conflitti di competenza dell’Assemblea federale esaminava, a domanda o d’ufficio, se una sentenza penale concreta poteva rientrare nella fattispecie dell’annullamento generale e, se del caso, accertava la riabilitazione mediante decisione. La legge del 2009 non contempla più tale procedura in due tappe, bensì prevede che la riabilitazione avvenga direttamente per legge. Inoltre, non si limita ad annullare le sole sentenze penali, ma anche tutte le sentenze e decisioni emanate da altre autorità federali o cantonali a titolo di sanzioni amministrative. La Commissione ritiene quindi che la formulazione, volutamente ampia, adottata nella legge del 2009 vada ripresa anche nel presente progetto. Con la riabilitazione si intendono annullare le sanzioni che oggi appaiono ingiuste. Si tratta sostanzialmente di sentenze o decisioni pronunciate sotto forma di pena o sanzione amministrativa (p. es. una sanzione disciplinare militare) in relazione con uno degli atti di cui all’articolo 2 (lett. a). </p>
<p class="absatz man-space-before-4">Con il progetto in questione ci si propone di annullare altresì sentenze e decisioni strettamente connesse con gli atti menzionati alla lettera b dell’articolo 2. Vi sono infatti stati casi in cui sono state pronunciate condanne per una violazione al CPM in concorso con altre infrazioni connesse con il reato principale. Nel caso dei combattenti nella guerra civile spagnola, vi furono persone che non poterono ottemperare a un ordine di marcia per un corso di ripetizione perché erano imprigionate all’estero e dunque si trovavano nell’impossibilità di presentarsi dinanzi alle autorità militari. Non si può pertanto escludere che anche nel contesto che si intende disciplinare con il presente progetto siano state pronunciate condanne per la violazione di altre disposizioni del diritto penale o amministrativo. Anche queste vanno dunque annullate (lett. b). </p>
<p class="absatz man-space-before-4">Come nelle leggi del 2003 (art. 5) e del 2009 (art. 3), il presente progetto precisa che le sanzioni devono riguardare il sostegno fornito alla Resistenza francese o alla Resistenza italiana. L’annullamento non riguarda quindi sanzioni che non vi sono connesse, quali furto o lesioni corporali, ma comprende, per contro, anche pene accessorie pronunciate all’epoca (oggi definite «altre misure» secondo gli art. 66 segg. del Codice penale [CP]<sup><a href="#fn-d5559e526" id="fnbck-d5559e526">30</a></sup>), come la privazione dei diritti civici. Queste sanzioni sono pertanto da ritenersi annullate.</p>
<div class="footnotes"><p id="fn-d5559e526"><sup><a href="#fnbck-d5559e526">30</a></sup><sup></sup>  <a href="https://fedlex.data.admin.ch/vocabulary/legal-taxonomy/6196" target="_blank" data-rs-uri="https://fedlex.data.admin.ch/eli/cc/54/757_781_799" data-rs="311.0" data-lang="it">RS <b>311.0</b></a></p></div>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4">Art. 4<span class="man-font-style-normal"></span> <span class="man-font-style-normal">Conseguenze giuridiche</span></a>
</h6>
<div class="collapseable"><p class="absatz man-space-before-4">L’articolo 4 precisa le conseguenze giuridiche dell’annullamento delle sentenze e delle decisioni. Tali conseguenze coincidono con quelle previste nelle leggi del 2003 (art. 13) e del 2009 (art. 4) e comportano la riabilitazione giuridica e morale delle persone sanzionate. Essendo sancita da una legge in senso formale, la riabilitazione ha una portata maggiore rispetto a quella che avrebbe una semplice dichiarazione politica del Consiglio federale. Allo stesso tempo però si tratta di una riabilitazione <i>ex nunc</i>, nel senso che esclude esplicitamente qualsivoglia diritto a indennità a titolo di riparazione morale o a risarcimenti del danno in ragione delle sanzioni pronunciate o delle conseguenze indirette di sentenze penali o di decisioni amministrative. Tenuto conto del tempo trascorso, la questione di altre possibili conseguenze (p. es. la cancellazione delle iscrizioni nel casellario giudiziale) non si pone. </p></div></article>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Ripercussioni</a>
</h1>
<div class="collapseable"><p class="absatzvor man-space-before-8">La legge esclude qualunque compensazione finanziaria e non ha dunque alcuna ripercussione per la Confederazione, i Cantoni e i Comuni o sull’economia. </p></div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Aspetti giuridici</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Costituzionalità</a>
</h2>
<div class="collapseable">
<p class="absatzvor man-space-before-8">La riabilitazione non è disciplinata esplicitamente nella Costituzione. Come già la legge del 2009, anche il presente progetto si basa sulle disposizioni costituzionali che, all’epoca, conferirono alla Confederazione la competenza di adottare le disposizioni la cui attuazione ha consentito di sanzionare le persone di cui oggi si chiede la riabilitazione. In concreto si tratta del diritto penale accessorio, di cui fanno parte sia il diritto penale militare (e quindi il Codice penale militare), sia il diritto penale accessorio in materia di dimora e domicilio degli stranieri. Le basi costituzionali della presente legge sono pertanto gli articoli 60 capoverso 1 (organizzazione, istruzione ed equipaggiamento dell’esercito) e 121 capoverso 1 (dimora e domicilio degli stranieri). Va pure considerato l’articolo 123 capoverso 1 Cost., che accorda alla Confederazione la competenza di disciplinare il diritto penale generale, dal momento che determinate pene o misure si basano anche sul CP. </p>
<p class="absatz man-space-before-4">L’applicazione speculare delle basi costituzionali pertinenti sottolinea che nella presente legge è insita l’idea di operare, muovendo da una medesima base costituzionale, un’inversione delle prospettive normative allora invalse, che sono oggi considerate ingiuste.</p>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Forma dell’atto</a>
</h2>
<div class="collapseable"><p class="absatzvor man-space-before-8">Poiché contiene norme di diritto e non poggia su una vigente legge in senso formale, il presente atto deve essere emanato nella forma della legge federale (art. 163 Cost.).</p></div></section>
</div></section></main>
</div></body>
</html>
