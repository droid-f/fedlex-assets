<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<!--25.084--><p class="srnummer man-space-after-18">25.084</p>
<h1 class="erlasstitel botschafttitel">Messaggio<br>concernente l’approvazione dell’Accordo di libero scambio tra gli Stati dell’AELS e l’Ucraina</h1>
<p class="botschaftdatum man-space-before-3">del 12 novembre 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidenti e consiglieri,</p>
<p class="absatzvor man-space-before-8">con il presente messaggio vi sottoponiamo, per approvazione, il disegno di decreto federale che approva l’Accordo di libero scambio tra gli Stati dell’AELS e l’Ucraina.</p>
<p class="absatzvor man-space-before-8">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">12 novembre 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titeluebersicht man-space-after-10 man-font-weight-bold">Compendio</p>
<p class="absatzkurs man-font-style-italic man-space-before-4"><b>L’Accordo di libero scambio aggiornato tra gli Stati dell’AELS e l’Ucraina, firmato a Kiev l’8 aprile 2025, migliora ulteriormente la certezza del diritto e la prevedibilità delle relazioni economiche bilaterali e rafforza la cooperazione tra le autorità. Il Comitato misto ne sorveglierà l’attuazione.</b></p>
<p class="zwischentitel man-space-before-8 man-font-weight-bold"><i>Situazione iniziale</i></p>
<p class="absatzkurs man-font-style-italic man-space-before-4">La Svizzera è un Paese orientato all’esportazione con mercati di sbocco in numerosi Paesi. La conclusione e l’aggiornamento di accordi di libero scambio (ALS) con partner commerciali al di fuori dell’Unione europea (UE), unitamente all’appartenenza all’Organizzazione mondiale del commercio (OMC) e agli accordi bilaterali con l’UE, rappresentano uno strumento importante per migliorare l’accesso ai mercati esteri. Questi ALS migliorano le condizioni quadro per l’economia elvetica e contribuiscono a prevenire o eliminare discriminazioni derivanti dagli accordi preferenziali che i nostri partner commerciali hanno concluso o stanno concludendo con altri Paesi.</p>
<p class="absatzkurs man-font-style-italic man-space-before-4">Aggiornando l’accordo con l’Ucraina, il nostro Paese disporrà di un ALS moderno e di ampia portata e questo rafforzerà la competitività dell’economia elvetica sul mercato ucraino riducendo al minimo le potenziali discriminazioni rispetto ad altri partner commerciali che hanno già concluso un accordo di questo tipo con l’Ucraina. L’ALS modernizzato migliora l’accesso al mercato e il quadro giuridico per gli operatori economici svizzeri. L’aggiornamento dimostra inoltre la volontà della Svizzera di continuare a sostenere le riforme economiche di questo partner e la sua integrazione nelle strutture europee e internazionali di cooperazione economica.</p>
<p class="zwischentitel man-space-before-8 man-font-weight-bold"><i>Contenuto del progetto</i></p>
<p class="absatzkurs man-font-style-italic man-space-before-4">L’attuale Accordo di libero scambio tra gli Stati dell’AELS e l’Ucraina, entrato in vigore il 1° giugno 2012, fa parte degli ALS più datati e, rispetto ad altri accordi più moderni, presenta una serie di lacune. Mancano in particolare disposizioni in materia di commercio elettronico (E-Commerce), commercio e sviluppo sostenibile, piccole e medie imprese e cooperazione tecnica. Anche i capitoli sugli scambi di merci, sulla protezione della proprietà intellettuale e sugli appalti pubblici presentano un potenziale di miglioramento. Per questi motivi, l’AELS e l’Ucraina hanno deciso di aggiornare l’accordo vigente.</p>
<p class="absatzkurs man-font-style-italic man-space-before-4">L’aggiornamento riguarda gli scambi di merci, compresi gli ostacoli tecnici al commercio, le misure sanitarie e fitosanitarie, le regole d’origine e l’agevolazione degli scambi, così come le disposizioni sulla protezione della proprietà intellettuale e sugli appalti pubblici. Vengono adeguati anche il preambolo e le disposizioni finali generali. Sono inoltre state aggiunte nuove disposizioni sul commercio elettronico, sul commercio e sullo sviluppo sostenibile, sulle piccole e medie imprese e sulla cooperazione tecnica. Per contro, i capitoli sugli scambi di servizi, sugli investimenti e sulla concorrenza, nonché le disposizioni istituzionali e la composizione delle controversie, non sono stati rivisti e saranno ripresi senza modifiche materiali.</p>
<p class="absatz man-space-before-4"></p>
<p class="titelbotschaftinnen man-space-after-18">Messaggio</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Contesto di politica estera</a>
</h2>
<div class="collapseable">
<p class="absatzvor man-space-before-8">Il compito principale della politica economica estera della Svizzera consiste nel creare condizioni d’accesso stabili, prevedibili, senza ostacoli e non discriminatorie al maggior numero possibile di mercati esteri. La conclusione di accordi di libero scambio (ALS) con Paesi al di fuori dell’Unione europea (UE), unitamente all’appartenenza all’Organizzazione mondiale del commercio (OMC) e agli accordi bilaterali con l’UE, rappresenta uno dei tre principali pilastri della nostra politica economica estera volta a migliorare l’accesso degli esportatori svizzeri a questi mercati. Questo approccio è più che mai importante alla luce delle tendenze protezionistiche nel commercio globale, che rappresentano una grande sfida per la politica estera del nostro Paese. Oltre all’Accordo del 22 luglio 1972<sup><a href="#fn-d21763e79" id="fnbck-d21763e79">1</a></sup> con la Comunità economica europea e alla Convenzione del 4 gennaio 1960<sup><a href="#fn-d21763e91" id="fnbck-d21763e91">2</a></sup> istitutiva dell’Associazione europea di libero scambio (Convenzione AELS), la Svizzera dispone attualmente di 38 ALS con 48 partner. Ai 34 accordi conclusi nel quadro dell’AELS<sup><a href="#fn-d21763e103" id="fnbck-d21763e103">3</a></sup> si aggiungono quattro accordi bilaterali con, rispettivamente, le Isole Färöer<sup><a href="#fn-d21763e275" id="fnbck-d21763e275">4</a></sup>, il Giappone<sup><a href="#fn-d21763e288" id="fnbck-d21763e288">5</a></sup>, la Cina<sup><a href="#fn-d21763e302" id="fnbck-d21763e302">6</a></sup> e il Regno Unito<sup><a href="#fn-d21763e315" id="fnbck-d21763e315">7</a></sup>.</p>
<p class="absatz man-space-before-4">L’aggiornamento dell’ALS che gli Stati dell’AELS avevano concluso nel 2010 con l’Ucraina dimostra la volontà della Svizzera di continuare a sostenere le riforme economiche di questo partner e la sua integrazione nelle strutture europee e internazionali di cooperazione economica. L’ALS aggiornato amplia l’accesso al mercato e migliora il quadro giuridico per gli operatori economici elvetici, rafforzando così la competitività dell’economia svizzera sul mercato ucraino e riducendo al minimo le potenziali discriminazioni rispetto all’UE.</p>
<div class="footnotes">
<p id="fn-d21763e79"><sup><a href="#fnbck-d21763e79">1</a></sup><sup></sup> <a href="https://fedlex.data.admin.ch/vocabulary/legal-taxonomy/2413" target="_blank" data-rs-uri="https://fedlex.data.admin.ch/eli/cc/1972/3115_3169_2949" data-rs="0.632.401" data-lang="it">RS <b>0.632.401</b></a></p>
<p id="fn-d21763e91"><sup><a href="#fnbck-d21763e91">2</a></sup><sup></sup> <a href="https://fedlex.data.admin.ch/vocabulary/legal-taxonomy/2314" target="_blank" data-rs-uri="https://fedlex.data.admin.ch/eli/cc/1960/590_635_621" data-rs="0.632.31" data-lang="it">RS <b>0.632.31</b></a></p>
<p id="fn-d21763e103"><sup><a href="#fnbck-d21763e103">3</a></sup><sup></sup> Oltre all’Accordo con l’Ucraina, si tratta degli ALS con: Albania (<a href="https://fedlex.data.admin.ch/vocabulary/legal-taxonomy/2318" target="_blank" data-rs-uri="https://fedlex.data.admin.ch/eli/cc/2010/685" data-rs="0.632.311.231" data-lang="it">RS <b>0.632.311.</b><b>231</b></a>), Autorità palestinese (<a href="https://fedlex.data.admin.ch/vocabulary/legal-taxonomy/2380" target="_blank" data-rs-uri="https://fedlex.data.admin.ch/eli/cc/2004/525" data-rs="0.632.316.251" data-lang="it">RS <b>0.632.316.251</b></a>), Bosnia ed Erzegovina (<a href="https://fedlex.data.admin.ch/vocabulary/legal-taxonomy/2323" target="_blank" data-rs-uri="https://fedlex.data.admin.ch/eli/cc/2015/19" data-rs="0.632.311.911" data-lang="it">RS <b>0.632.311.911</b></a>), Canada (<a href="https://fedlex.data.admin.ch/vocabulary/legal-taxonomy/2327" target="_blank" data-rs-uri="https://fedlex.data.admin.ch/eli/cc/2009/490" data-rs="0.632.312.32" data-lang="it">RS <b>0.632.312.32</b></a>), Cile (<a href="https://fedlex.data.admin.ch/vocabulary/legal-taxonomy/2329" target="_blank" data-rs-uri="https://fedlex.data.admin.ch/eli/cc/2005/99" data-rs="0.632.312.451" data-lang="it">RS <b>0.632.312.451</b></a>), Colombia (<a href="https://fedlex.data.admin.ch/vocabulary/legal-taxonomy/2331" target="_blank" data-rs-uri="https://fedlex.data.admin.ch/eli/cc/2011/374" data-rs="0.632.312.631" data-lang="it">RS <b>0.632.312.631</b></a>), Consiglio di cooperazione degli Stati Arabi del Golfo (Arabia Saudita, Bahrain, Emirati Arabi Uniti, Kuwait, Oman, Qatar; <a href="https://fedlex.data.admin.ch/vocabulary/legal-taxonomy/2320" target="_blank" data-rs-uri="https://fedlex.data.admin.ch/eli/cc/2014/344" data-rs="0.632.311.491" data-lang="it">RS <b>0.632.311.491</b></a>), Ecuador (<a href="https://fedlex.data.admin.ch/vocabulary/legal-taxonomy/2341" target="_blank" data-rs-uri="https://fedlex.data.admin.ch/eli/cc/2020/784" data-rs="0.632.313.271" data-lang="it">RS <b>0.632.313.271</b></a>), Egitto (<a href="https://fedlex.data.admin.ch/vocabulary/legal-taxonomy/2339" target="_blank" data-rs-uri="https://fedlex.data.admin.ch/eli/cc/2007/645" data-rs="0.632.313.211" data-lang="it">RS <b>0.632.313.211</b></a>), Filippine (<a href="https://fedlex.data.admin.ch/vocabulary/legal-taxonomy/2384" target="_blank" data-rs-uri="https://fedlex.data.admin.ch/eli/cc/2018/310" data-rs="0.632.316.451" data-lang="it">RS <b>0.632.316.451</b></a>), Georgia (<a href="https://fedlex.data.admin.ch/vocabulary/legal-taxonomy/2345" target="_blank" data-rs-uri="https://fedlex.data.admin.ch/eli/cc/2018/240" data-rs="0.632.313.601" data-lang="it">RS <b>0.632.313.601</b></a>), Giordania (<a href="https://fedlex.data.admin.ch/vocabulary/legal-taxonomy/2359" target="_blank" data-rs-uri="https://fedlex.data.admin.ch/eli/cc/2003/569" data-rs="0.632.314.671" data-lang="it">RS <b>0.632.314.671</b></a>), Guatemala (protocollo di adesione firmato il 22 giugno 2015, <a href="https://fedlex.data.admin.ch/eli/fga/2016/165" target="_blank">FF <b>2016</b> 873</a>), Hong Kong (<a href="https://fedlex.data.admin.ch/vocabulary/legal-taxonomy/2346" target="_blank" data-rs-uri="https://fedlex.data.admin.ch/eli/cc/2012/597" data-rs="0.632.314.161" data-lang="it">RS <b>0.632.314.161</b></a>), India (firmato il 10 marzo 2024; <a href="https://fedlex.data.admin.ch/eli/fga/2024/2382" target="_blank">FF <b>2024</b> 2382</a>), Indonesia (<a href="https://fedlex.data.admin.ch/vocabulary/legal-taxonomy/2351" target="_blank" data-rs-uri="https://fedlex.data.admin.ch/eli/cc/2021/715" data-rs="0.632.314.271" data-lang="it">RS <b>0.632.314.271</b></a>), Israele (<a href="https://fedlex.data.admin.ch/vocabulary/legal-taxonomy/2357" target="_blank" data-rs-uri="https://fedlex.data.admin.ch/eli/cc/1993/2477_2477_2477" data-rs="0.632.314.491" data-lang="it">RS <b>0.632.314.491</b></a>), Kosovo (firmato il 22 gennaio 2025), Libano (<a href="https://fedlex.data.admin.ch/vocabulary/legal-taxonomy/2363" target="_blank" data-rs-uri="https://fedlex.data.admin.ch/eli/cc/2007/199" data-rs="0.632.314.891" data-lang="it">RS <b>0.632.314.891</b></a>), Marocco (<a href="https://fedlex.data.admin.ch/vocabulary/legal-taxonomy/2371" target="_blank" data-rs-uri="https://fedlex.data.admin.ch/eli/cc/2003/433" data-rs="0.632.315.491" data-lang="it">RS <b>0.632.315.491</b></a>), Macedonia (<a href="https://fedlex.data.admin.ch/vocabulary/legal-taxonomy/2369" target="_blank" data-rs-uri="https://fedlex.data.admin.ch/eli/cc/2004/25" data-rs="0.632.315.201.1" data-lang="it">RS <b>0.632.315.201.1</b></a>), Messico (<a href="https://fedlex.data.admin.ch/vocabulary/legal-taxonomy/2373" target="_blank" data-rs-uri="https://fedlex.data.admin.ch/eli/cc/2003/333" data-rs="0.632.315.631.1" data-lang="it">RS <b>0.632.315.631.1</b></a>), Moldova (<a href="https://fedlex.data.admin.ch/vocabulary/legal-taxonomy/40278" target="_blank" data-rs-uri="https://fedlex.data.admin.ch/eli/cc/2025/220" data-rs="0.632.315.651" data-lang="it">RS <b>0.632.315.651</b></a>), Montenegro (<a href="https://fedlex.data.admin.ch/vocabulary/legal-taxonomy/2375" target="_blank" data-rs-uri="https://fedlex.data.admin.ch/eli/cc/2012/519" data-rs="0.632.315.731" data-lang="it">RS <b>0.632.315.731</b></a>), Perù (<a href="https://fedlex.data.admin.ch/vocabulary/legal-taxonomy/2382" target="_blank" data-rs-uri="https://fedlex.data.admin.ch/eli/cc/2011/392" data-rs="0.632.316.411" data-lang="it">RS <b>0.632.316.411</b></a>), Repubblica di Corea (<a href="https://fedlex.data.admin.ch/vocabulary/legal-taxonomy/2333" target="_blank" data-rs-uri="https://fedlex.data.admin.ch/eli/cc/2006/571" data-rs="0.632.312.811" data-lang="it">RS <b>0.632.312.811</b></a>), Serbia (<a href="https://fedlex.data.admin.ch/vocabulary/legal-taxonomy/2389" target="_blank" data-rs-uri="https://fedlex.data.admin.ch/eli/cc/2010/605" data-rs="0.632.316.821" data-lang="it">RS <b>0.632.316.821</b></a>), Singapore (<a href="https://fedlex.data.admin.ch/vocabulary/legal-taxonomy/2391" target="_blank" data-rs-uri="https://fedlex.data.admin.ch/eli/cc/2003/308" data-rs="0.632.316.891.1" data-lang="it">RS <b>0.632.316.891.1</b></a>), Stati dell’America centrale (Costa Rica, Panama; <a href="https://fedlex.data.admin.ch/vocabulary/legal-taxonomy/2335" target="_blank" data-rs-uri="https://fedlex.data.admin.ch/eli/cc/2014/452" data-rs="0.632.312.851" data-lang="it">RS <b>0.632.312.851</b></a>), Thailandia (firmato il 23 gennaio 2025), Tunisia (<a href="https://fedlex.data.admin.ch/vocabulary/legal-taxonomy/2401" target="_blank" data-rs-uri="https://fedlex.data.admin.ch/eli/cc/2005/737" data-rs="0.632.317.581" data-lang="it">RS <b>0.632.317.581</b></a>), Turchia (<a href="https://fedlex.data.admin.ch/vocabulary/legal-taxonomy/2403" target="_blank" data-rs-uri="https://fedlex.data.admin.ch/eli/cc/2021/559" data-rs="0.632.317.631" data-lang="it">RS <b>0.632.317.631</b></a>), Unione doganale dell’Africa australe (Botswana, Eswatini, Lesotho, Namibia, Sudafrica; <a href="https://fedlex.data.admin.ch/vocabulary/legal-taxonomy/2316" target="_blank" data-rs-uri="https://fedlex.data.admin.ch/eli/cc/2008/337" data-rs="0.632.311.181" data-lang="it">RS <b>0.632.311.181</b></a>).</p>
<p id="fn-d21763e275"><sup><a href="#fnbck-d21763e275">4</a></sup><sup></sup> Accordo del 12 gennaio 1994 tra il Governo Svizzero da una parte, il Governo della Danimarca ed il Governo autonomo delle Isole Färöer dall’altra, sul libero scambio tra la Svizzera e le Isole Färöer (<a href="https://fedlex.data.admin.ch/vocabulary/legal-taxonomy/4206" target="_blank" data-rs-uri="https://fedlex.data.admin.ch/eli/cc/1995/3925_3925_3925" data-rs="0.946.293.142" data-lang="it">RS <b>0.946.293.142</b></a>).</p>
<p id="fn-d21763e288"><sup><a href="#fnbck-d21763e288">5</a></sup><sup></sup> Accordo di libero scambio e di partenariato economico del 19 febbraio 2009 tra la Confederazione Svizzera e il Giappone (<a href="https://fedlex.data.admin.ch/vocabulary/legal-taxonomy/4259" target="_blank" data-rs-uri="https://fedlex.data.admin.ch/eli/cc/2009/534" data-rs="0.946.294.632" data-lang="it">RS <b>0.946.294.632</b></a>).</p>
<p id="fn-d21763e302"><sup><a href="#fnbck-d21763e302">6</a></sup><sup></sup> Accordo di libero scambio del 6 luglio 2013 tra la Confederazione Svizzera e la Repubblica popolare Cinese (<a href="https://fedlex.data.admin.ch/vocabulary/legal-taxonomy/4193" target="_blank" data-rs-uri="https://fedlex.data.admin.ch/eli/cc/2014/332" data-rs="0.946.292.492" data-lang="it">RS <b>0.946.292.492</b></a>).</p>
<p id="fn-d21763e315"><sup><a href="#fnbck-d21763e315">7</a></sup><sup></sup> Accordo commerciale dell’11 febbraio 2019 tra la Confederazione Svizzera e il Regno Unito di Gran Bretagna e Irlanda del Nord (<a href="https://fedlex.data.admin.ch/vocabulary/legal-taxonomy/4228" target="_blank" data-rs-uri="https://fedlex.data.admin.ch/eli/cc/2020/1071" data-rs="0.946.293.671" data-lang="it">RS <b>0.946.293.671</b></a>).</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Situazione politico-economica e politica economica esterna dell’Ucraina</a>
</h2>
<div class="collapseable">
<p class="absatzvor man-space-before-8">Dall’inizio dell’aggressione militare russa, il 24 febbraio 2022, l’Ucraina si trova in stato di legge marziale. Circa il 19 per cento del territorio nazionale (116 000 km<sup>2</sup>) è sotto occupazione russa e circa il 30 per cento è considerato minato, mentre la linea del fronte militare si estende per più di 1200 km. La guerra sta avendo un impatto demografico ed economico drammatico: circa 7 milioni di persone sono fuggite all’estero, di cui circa 65 000 in Svizzera. All’interno del Paese, 4,6 milioni di persone (12 % della popolazione) sono state sfollate e più di un milione chiamate alle armi.</p>
<p class="absatz man-space-before-4">Le conseguenze economiche dell’aggressione russa sono pesanti: nel 2022 il prodotto interno lordo (PIL) del Paese ha subito un crollo storico del 28,8 per cento. Sebbene l’economia sia tornata a crescere del 5,3 per cento nel 2023 e, secondo le stime, del 2,9 per cento nel 2024, si prevede che non potrà risalire prima del 2030 ai livelli registrati in passato. L’infrastruttura energetica è sottoposta a costanti attacchi; circa la metà delle capacità produttive è stata distrutta. Il cedimento della diga di Kashowka nel giugno 2023 ha causato massicce inondazioni e danni considerevoli alle infrastrutture, all’agricoltura e all’approvvigionamento idrico.</p>
<p class="absatz man-space-before-4">Prima della guerra l’Ucraina aveva diversificato le sue relazioni commerciali, in particolare tramite l’integrazione nella zona di libero scambio globale e approfondita (<i>Deep and Comprehensive Free Trade Area</i>, DCFTA) con l’UE. Dall’inizio della guerra le relazioni economiche con la Russia e la Bielorussia e il transito attraverso questi Paesi sono stati completamente interrotti, per cui l’UE è diventata il principale partner commerciale dell’Ucraina. Negli anni 2022–2025 il Regolamento (UE) 2022/870<sup><a href="#fn-d21763e345" id="fnbck-d21763e345">8</a></sup> e le ulteriori misure di liberalizzazione – come la completa rinuncia ai dazi all’importazione e ai contingenti – hanno rafforzato il commercio ucraino-europeo. Il Canada e il Regno unito hanno adottato misure analoghe.</p>
<p class="absatz man-space-before-4">Nel giugno 2022 l’UE ha conferito all’Ucraina lo statuto di candidato all’adesione. Gli attuali negoziati di adesione sono vincolati ad ampie riforme, in particolare per quanto riguarda lo Stato di diritto, la lotta alla corruzione e la pubblica amministrazione. Il cosiddetto «strumento per l’Ucraina» consente al Paese di ricevere fino a 50 miliardi di euro sotto forma di sostegno finanziario e tecnico nel periodo 2024–2027. Parallelamente, la Svizzera fornisce aiuti umanitari ed economici e, nell’ambito della sua politica di sanzioni, partecipa alle misure imposte dall’UE contro la Russia e la Bielorussia.</p>
<p class="absatz man-space-before-4">A causa della guerra, le spese di Stato dell’Ucraina negli ultimi anni sono lievitate notevolmente, fino a raggiungere i 111,7 miliardi di dollari nel 2024. Per il loro finanziamento svolgono un ruolo centrale gli aiuti finanziari esteri, che nel 2024 hanno raggiunto i 42,8 miliardi di dollari statunitensi. Nel 2024 il disavanzo è diminuito del 7,4 per cento rispetto al 2023, passando a 33,8 miliardi di dollari statunitensi. Per incrementare le entrate statali, dal 1° dicembre 2024 la tassa militare speciale, applicata tra l’altro a salari, dividendi e vendite di immobili, è stata aumentata dall’1,5 al 5 per cento ed estesa a singole aziende.</p>
<p class="absatz man-space-before-4">Dopo la svalutazione della grivna, nel luglio 2022 (tasso fisso: 36,57 UAH/USD), la Banca nazionale ucraina ha perseguito la stabilità a livello di politica monetaria. Dall’ottobre 2023 vige un tasso di cambio flessibile. Grazie all’aumento dei proventi dell’esportazione e agli aiuti esteri, le riserve valutarie sono salite a 44,5 miliardi di dollari statunitensi (maggio 2025), sufficienti a pagare le importazioni per cinque mesi. Le restrizioni sui pagamenti in valuta estera vengono gradualmente abolite dalla Banca nazionale.</p>
<p class="absatz man-space-before-4">La guerra colpisce le regioni del Paese con diverse intensità: mentre a Est i combattimenti continuano a infuriare, a Ovest gran parte dei territori è tuttora risparmiata. Per questo motivo la ripresa economica e le infrastrutture logistiche si concentrano sempre di più sull’Ucraina centro-occidentale. I porti del Danubio e i corridoi terrestri occidentali sono stati ampliati e dal 2022, lungo i confini con l’UE, sono sorti grandi terminali di trasbordo e stoccaggio. Tra ottobre 2023 e aprile 2024, tuttavia, si sono verificati blocchi da parte di gruppi d’interesse locali al confine con la Polonia.</p>
<p class="absatz man-space-before-4">Nonostante le sfide economiche, l’inflazione è scesa dal 26,6 per cento nel 2022 al 12 per cento nel 2024, a conferma del successo della politica fiscale e monetaria in un contesto altamente volatile.</p>
<div class="footnotes"><p id="fn-d21763e345"><sup><a href="#fnbck-d21763e345">8</a></sup><sup></sup> Regolamento (UE) 2022/870 del Parlamento europeo e del Consiglio del 30 maggio 2022 relativo alle misure di liberalizzazione temporanea degli scambi che integra le concessioni commerciali applicabili ai prodotti ucraini a norma dell’accordo di associazione tra l’Unione europea e la Comunità europea dell’energia atomica e i loro Stati membri, da una parte, e l’Ucraina, dall’altra, GU L 152 del 3.6.2022, pag. 103.</p></div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Relazioni e accordi bilaterali tra Svizzera e Ucraina</a>
</h2>
<div class="collapseable">
<p class="absatzvor man-space-before-8">L’Ucraina è un importante partner della Svizzera nell’Europa dell’Est. Oltre all’ALS, la Svizzera ha concluso con questo Paese un accordo di commercio e di cooperazione economica nel 1996<sup><a href="#fn-d21763e368" id="fnbck-d21763e368">9</a></sup>, un accordo di protezione degli investimenti nel 1997<sup><a href="#fn-d21763e380" id="fnbck-d21763e380">10</a></sup> e un accordo contro le doppie imposizioni nel 2002<sup><a href="#fn-d21763e392" id="fnbck-d21763e392">11</a></sup>. Queste condizioni quadro economiche bilaterali di ampia portata contribuiscono agli sviluppi positivi del commercio bilaterale e degli investimenti.</p>
<p class="absatz man-space-before-4">L’Ucraina è anche un Paese prioritario della cooperazione internazionale (CI) svizzera, presente in loco fin dagli anni Novanta per sostenere gli sforzi di riforma nel Paese. La Svizzera è particolarmente impegnata a migliorare il tenore di vita della popolazione, a fornire servizi pubblici più efficienti e a promuovere una crescita economica sostenibile. L’impegno attuale si basa sul programma nazionale per l’Ucraina 2025–2028, adottato dal Consiglio federale il 12 febbraio 2025. Il programma nazionale si concentra su tre aree tematiche: ripresa economica, servizi pubblici e protezione della popolazione civile e della pace. I progetti CI esistenti sono stati adattati alle circostanze e la Direzione dello sviluppo e della cooperazione (DSC) ha integrato una forte componente umanitaria. L’impegno umanitario è allineato alle priorità tematiche del programma nazionale e i progetti sono volti a ottenere risultati comuni ed efficaci in modo complementare<sup><a href="#fn-d21763e406" id="fnbck-d21763e406">12</a></sup>. In Ucraina la Svizzera si è adoperata in diversi ambiti, tra cui lo sminamento, la pace, i diritti umani e il diritto umanitario internazionale, la ricostruzione, il rafforzamento delle piccole e medie imprese (PMI), il sostegno alle riforme, il ripristino delle infrastrutture energetiche danneggiate, i buoni uffici, la ricerca e la conservazione dei beni culturali, le sanzioni e la migrazione. Dall’inizio della guerra contro l’Ucraina fino al 31 maggio 2025 la Confederazione ha fornito in Svizzera e all’estero aiuti alla popolazione colpita dalla guerra per un totale di 5,16 miliardi di franchi. Il contributo della CI svizzera ivi compreso, versato alla popolazione in Ucraina e nella regione da febbraio 2022, ammonta a circa 690 milioni di franchi.</p>
<p class="absatz man-space-before-4">In occasione della Conferenza sulla ripresa dell’Ucraina (<i>Ukraine Recovery Conference</i>), tenutasi a Roma il 10 luglio 2025, la Svizzera e l’Ucraina hanno firmato un accordo bilaterale, che deve ancora essere approvato dai Parlamenti di entrambi i Paesi. L’obiettivo è sostenere l’Ucraina nel suo processo di ricostruzione. Il sostegno ha luogo sotto forma di aiuti finanziari a fondo perso per l’acquisto di beni e servizi da aziende svizzere per i progetti di ricostruzione. Sarà fornito principalmente nei settori prioritari per l’Ucraina nei quali la CI elvetica è già attiva e in cui la Svizzera è competitiva. Si tratta ad esempio di energia, trasporti e mobilità, macchinari, edilizia, risorse idriche nonché controllo e prevenzione delle catastrofi.</p>
<p class="absatz man-space-before-4">Il suddetto accordo bilaterale disciplina gli obblighi delle due Parti, la procedura di identificazione e selezione dei beni e servizi da finanziare e le condizioni che le aziende svizzere interessate devono soddisfare. Istituisce inoltre un Comitato misto per sorvegliarne l’attuazione e regola aspetti quali la confidenzialità, il trattamento dei dati, lo sviluppo sostenibile, il rispetto dei diritti umani e del lavoro e la lotta contro la corruzione.</p>
<div class="footnotes">
<p id="fn-d21763e368"><sup><a href="#fnbck-d21763e368">9</a></sup><sup></sup> <a href="https://fedlex.data.admin.ch/vocabulary/legal-taxonomy/4314" target="_blank" data-rs-uri="https://fedlex.data.admin.ch/eli/cc/1997/1682_1682_1682" data-rs="0.946.297.671" data-lang="it">RS <b>0.946.297.671</b></a></p>
<p id="fn-d21763e380"><sup><a href="#fnbck-d21763e380">10</a></sup><sup></sup> <a href="https://fedlex.data.admin.ch/vocabulary/legal-taxonomy/4682" target="_blank" data-rs-uri="https://fedlex.data.admin.ch/eli/cc/1998/2706_2706_2706" data-rs="0.975.276.7" data-lang="it">RS <b>0.975.276.7</b></a></p>
<p id="fn-d21763e392"><sup><a href="#fnbck-d21763e392">11</a></sup><sup></sup> <a href="https://fedlex.data.admin.ch/vocabulary/legal-taxonomy/2687" target="_blank" data-rs-uri="https://fedlex.data.admin.ch/eli/cc/2002/658" data-rs="0.672.976.71" data-lang="it">RS <b>0.672.976.71</b></a></p>
<p id="fn-d21763e406"><sup><a href="#fnbck-d21763e406">12</a></sup><sup></sup> www.deza.eda.admin.ch &gt; Paesi d’impiego della CSI &gt; Ucraina</p>
</div>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Commercio e investimenti tra Svizzera e Ucraina</a>
</h2>
<div class="collapseable">
<p class="absatzvor man-space-before-8">Dall’entrata in vigore dell’attuale ALS nel 2012 fino all’inizio dell’aggressione militare russa il 24 febbraio 2022, gli scambi bilaterali di merci erano cresciuti costantemente, raggiungendo nel 2021 un volume di oltre 800 milioni di franchi. Nel 2022, a causa della guerra, il volume degli scambi è però calato drasticamente, a circa 500 milioni di franchi, pari a una flessione del 39,3 per cento. Nel 2024 tale importo era salito a circa 515 milioni di franchi. Questo dato colloca l’Ucraina al 75° posto tra i partner commerciali della Svizzera. Stando invece alla Banca nazionale ucraina, la Svizzera si troverebbe al 30° posto tra gli attuali partner commerciali dell’Ucraina. Nel 2023 (dati più recenti), l’Accordo esistente ha già consentito agli esportatori svizzeri di risparmiare oltre 10 milioni di franchi di dazi doganali su un volume d’esportazione di circa 350 milioni di franchi. Oltre agli strumenti di precisione (12,9 %), ai macchinari (11,4 %) e ai veicoli (9,4 %), i principali beni d’esportazione sono per la maggior parte prodotti chimici e farmaceutici (48,4 %). Per la Svizzera, che importa dall’Ucraina soprattutto prodotti agricoli e forestali (17,8 %) e tessili (16,0 %), la bilancia commerciale è tradizionalmente positiva.</p>
<p class="absatz man-space-before-4">Nonostante la guerra, quasi tutte le aziende svizzere attive in Ucraina sono rimaste sul posto, anche se spesso con una capacità ridotta del 20–80 per cento a seconda del settore economico. A causa della situazione in materia di sicurezza, solo poche di queste aziende stanno pianificando nuovi investimenti. Di conseguenza, dal 2022 gli investimenti diretti esteri e il numero di dipendenti delle aziende svizzere in Ucraina sono diminuiti sensibilmente.</p>
</div></section><section id="lvl_1/lvl_1.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.5">1.5 Svolgimento e risultato dei negoziati</a>
</h2>
<div class="collapseable"><p class="absatzvor man-space-before-8">Nel 2022 l’Ucraina ha manifestato all’AELS il proprio interesse ad aggiornare l’Accordo di libero scambio esistente. L’aggiornamento è stato completato il 2 dicembre 2024, dopo un solo anno di trattative, due cicli negoziali completi e diversi incontri tecnici e intersessione. L’Accordo aggiornato è stato firmato a Kiev l’8 aprile 2025. L’esito dei negoziati è pienamente in linea con gli obiettivi della Svizzera.</p></div></section><section id="lvl_1/lvl_1.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.6">1.6 Rapporto con il programma di legislatura e il piano finanziario, nonché con le strategie del Consiglio federale</a>
</h2>
<div class="collapseable">
<p class="absatzvor man-space-before-8">Il progetto non è menzionato nel messaggio del 24 gennaio 2024<sup><a href="#fn-d21763e438" id="fnbck-d21763e438">13</a></sup> sul programma di legislatura 2023–2027 né nel decreto federale del 6 giugno 2024<sup><a href="#fn-d21763e451" id="fnbck-d21763e451">14</a></sup> sul programma di legislatura 2023–2027. L’ALS con l’Ucraina rientra tuttavia nell’obiettivo 3 del messaggio e del decreto federale summenzionati: «La Svizzera contribuisce allo sviluppo di un ordine economico mondiale basato su regole e garantisce alla sua economia l’accesso ai mercati internazionali». Il progetto è quindi conforme agli obiettivi della legislatura. L’ALS con l’Ucraina è in linea con la strategia di politica economica esterna definita dal Consiglio federale negli anni 2004<sup><a href="#fn-d21763e464" id="fnbck-d21763e464">15</a></sup>, 2011<sup><a href="#fn-d21763e478" id="fnbck-d21763e478">16</a></sup> e 2021<sup><a href="#fn-d21763e492" id="fnbck-d21763e492">17</a></sup>.</p>
<div class="footnotes">
<p id="fn-d21763e438"><sup><a href="#fnbck-d21763e438">13</a></sup><sup></sup>  <a href="https://fedlex.data.admin.ch/eli/fga/2024/525" target="_blank">FF <b>2024 </b>525</a></p>
<p id="fn-d21763e451"><sup><a href="#fnbck-d21763e451">14</a></sup><sup></sup>  <a href="https://fedlex.data.admin.ch/eli/fga/2024/1440" target="_blank">FF <b>2024 </b>1440</a></p>
<p id="fn-d21763e464"><sup><a href="#fnbck-d21763e464">15</a></sup><sup></sup> Rapporto del Consiglio federale del 12 gennaio 2005 sulla politica economica esterna 2004 (<a href="https://fedlex.data.admin.ch/eli/fga/2005/161" target="_blank">FF <b>2005</b> 949</a>), n. 1.</p>
<p id="fn-d21763e478"><sup><a href="#fnbck-d21763e478">16</a></sup><sup></sup> Rapporto del Consiglio federale dell’11 gennaio 2012 sulla politica economica esterna 2011 (<a href="https://fedlex.data.admin.ch/eli/fga/2012/196" target="_blank">FF <b>2012</b> 623</a>), n. 1.</p>
<p id="fn-d21763e492"><sup><a href="#fnbck-d21763e492">17</a></sup><sup></sup> Rapporto del Consiglio federale del 26 gennaio 2022 sulla politica economica esterna 2021 (<a href="https://fedlex.data.admin.ch/eli/fga/2022/655" target="_blank">FF <b>2022</b> 655</a>), n. 1.</p>
</div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura preliminare, in particolare procedura di consultazione</a>
</h1>
<div class="collapseable">
<p class="absatzvor man-space-before-8">Secondo l’articolo 3 capoverso 1 lettera c della legge del 18 marzo 2005<sup><a href="#fn-d21763e511" id="fnbck-d21763e511">18</a></sup> sulla consultazione, occorre indire una consultazione per la preparazione di trattati internazionali che sottostanno a referendum. Nel presente caso, in conformità con l’articolo 3<i>a</i> capoverso 1 lettera b della legge sulla consultazione, si è però deciso di rinunciare alla procedura di consultazione perché non vi erano da attendersi nuove informazioni. L’attuazione dell’Accordo non richiede adeguamenti legislativi e le posizioni delle cerchie interessate erano note. Il mandato negoziale dell’11 novembre 2013 per l’aggiornamento e l’ulteriore sviluppo degli accordi di libero scambio della Svizzera, su cui il Consiglio federale ha basato i negoziati per l’aggiornamento dell’accordo esistente con l’Ucraina, era stato sottoposto, per consultazione, alle Commissioni di politica estera dell’Assemblea federale sulla base dell’articolo 152 capoverso 3 della legge del 13 dicembre 2002<sup><a href="#fn-d21763e526" id="fnbck-d21763e526">19</a></sup> sul Parlamento (LParl).</p>
<div class="footnotes">
<p id="fn-d21763e511"><sup><a href="#fnbck-d21763e511">18</a></sup><sup></sup> <a href="https://fedlex.data.admin.ch/vocabulary/legal-taxonomy/5216" target="_blank" data-rs-uri="https://fedlex.data.admin.ch/eli/cc/2005/542" data-rs="172.061" data-lang="it">RS <b>172.061</b></a></p>
<p id="fn-d21763e526"><sup><a href="#fnbck-d21763e526">19</a></sup><sup></sup> <a href="https://fedlex.data.admin.ch/vocabulary/legal-taxonomy/4991" target="_blank" data-rs-uri="https://fedlex.data.admin.ch/eli/cc/2003/510" data-rs="171.10" data-lang="it">RS <b>171.10</b></a></p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Consultazione delle Commissioni parlamentari, dei Cantoni e delle altre cerchie interessate</a>
</h1>
<div class="collapseable">
<p class="absatzvor man-space-before-8">Le due Commissioni di politica estera delle Camere federali sono state regolarmente informate sullo stato di avanzamento dei negoziati e hanno avuto la possibilità di pronunciarsi al riguardo. Lo stesso dicasi per i Cantoni.</p>
<p class="absatz man-space-before-4">Anche le cerchie interessate della società civile, come organizzazioni non governative (ONG) e associazioni, sono state regolarmente informate sullo stato di avanzamento dei negoziati, in particolare nel quadro delle riunioni semestrali del Gruppo di collegamento commercio estero–ONG/ONG-Roundtable. Hanno quindi avuto modo di porre domande ai negoziatori e di esprimere le proprie posizioni. Anche i Cantoni sono stati regolarmente informati sullo stato delle discussioni, verbalmente o per iscritto. Questi canali hanno permesso di far confluire nella posizione svizzera, già durante i negoziati, i pareri dei Cantoni, del Parlamento e della società civile.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Punti essenziali dell’Accordo</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Contenuto e valutazione dell’Accordo</a>
</h2>
<div class="collapseable">
<p class="absatzvor man-space-before-8">Con i suoi 15 allegati, l’Accordo ha un campo d’applicazione settoriale molto ampio. Contiene disposizioni nei settori seguenti:</p>
<dl class="man-space-after-0">
<dt class="man-space-before-4">– </dt>
<dd class="man-space-before-4">disposizioni generali;</dd>
<dt class="man-space-before-4">– </dt>
<dd class="man-space-before-4">scambi di merci;</dd>
<dt class="man-space-before-4">– </dt>
<dd class="man-space-before-4">scambi di servizi (<i>non rivisto</i>);</dd>
<dt class="man-space-before-4">– </dt>
<dd class="man-space-before-4">commercio elettronico;</dd>
<dt class="man-space-before-4">– </dt>
<dd class="man-space-before-4">investimenti (<i>non rivisto</i>);</dd>
<dt class="man-space-before-4">– </dt>
<dd class="man-space-before-4">protezione della proprietà intellettuale;</dd>
<dt class="man-space-before-4">– </dt>
<dd class="man-space-before-4">appalti pubblici;</dd>
<dt class="man-space-before-4">– </dt>
<dd class="man-space-before-4">concorrenza (<i>non rivisto</i>);</dd>
<dt class="man-space-before-4">– </dt>
<dd class="man-space-before-4">commercio e sviluppo sostenibile;</dd>
<dt class="man-space-before-4">– </dt>
<dd class="man-space-before-4">piccole e medie imprese;</dd>
<dt class="man-space-before-4">– </dt>
<dd class="man-space-before-4">cooperazione;</dd>
<dt class="man-space-before-4">– </dt>
<dd class="man-space-before-4">disposizioni istituzionali (<i>non rivisto</i>);</dd>
<dt class="man-space-before-4">– </dt>
<dd class="man-space-before-4">composizione delle controversie (<i>non rivisto</i>);</dd>
<dt class="man-space-before-4">– </dt>
<dd class="man-space-before-4">disposizioni finali.</dd>
</dl>
<p class="absatz man-space-before-4">Ad eccezione dei servizi, degli investimenti, della concorrenza, delle disposizioni istituzionali e della composizione delle controversie, ripresi dall’Accordo esistente, tutti i settori sono stati modernizzati o completati. Sono state aggiunte nuove disposizioni sul commercio elettronico, sul commercio e sullo sviluppo sostenibile, sulle piccole e medie imprese e sulla cooperazione tecnica.</p>
<p class="absatz man-space-before-4">L’ALS aggiornato è un accordo preferenziale che, per quanto riguarda l’accesso ai mercati e la certezza del diritto, in diversi settori si spinge oltre il livello attualmente previsto dagli accordi dell’OMC. L’aggiornamento consentirà alla Svizzera di eliminare le discriminazioni rispetto ad altri Paesi che dispongono già di un ALS moderno con l’Ucraina. Le imprese svizzere beneficeranno di un vantaggio competitivo rispetto ai concorrenti di economie che non hanno concluso un ALS altrettanto completo con l’Ucraina. Il nuovo ALS contribuisce inoltre a rafforzare la certezza del diritto, ad esempio per quanto riguarda gli scambi di merci e la proprietà intellettuale.</p>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Versioni linguistiche dell’Accordo</a>
</h2>
<div class="collapseable">
<p class="absatzvor man-space-before-8">La versione originale del presente Accordo è quella inglese. Il fatto di averlo concluso in questa lingua rispecchia la costante prassi pluriennale della Svizzera ed è conforme all’articolo 5 capoverso 1 lettera c dell’ordinanza del 4 giugno 2010<sup><a href="#fn-d21763e649" id="fnbck-d21763e649">20</a></sup> sulle lingue, comprese le relative note esplicative. L’inglese è inoltre la lingua di lavoro ufficiale dell’AELS. La negoziazione, la preparazione e la revisione di versioni originali dell’ALS nelle lingue ufficiali delle Parti contraenti avrebbero assorbito risorse sproporzionate vista la lunghezza dei rispettivi testi.</p>
<p class="absatz man-space-before-4">La mancanza di una versione originale dell’Accordo in una delle lingue ufficiali svizzere richiede, per la pubblicazione, la traduzione dello stesso nelle tre lingue ufficiali, salvo per gli allegati e le appendici, che contano diverse centinaia di pagine e contengono essenzialmente disposizioni di carattere tecnico. Secondo gli articoli 5 capoverso 1 lettera b e 13 capoverso 3 della legge del 18 giugno 2004<sup><a href="#fn-d21763e663" id="fnbck-d21763e663">21</a></sup> sulle pubblicazioni ufficiali (LPubb), la pubblicazione di simili testi può limitarsi al titolo e a un rimando o all’indicazione del servizio presso cui possono essere ottenuti. Secondo l’articolo 14 capoverso 2 lettera b LPubb, è possibile rinunciare alla traduzione dei testi che sono pubblicati solo con il titolo corredato del rimando o dell’indicazione del servizio presso cui possono essere ottenuti, se gli interessati usano tali testi esclusivamente nella lingua originale. Gli allegati e i relativi protocolli d’intesa si rivolgono soprattutto agli esperti in materia di importazioni ed esportazioni. Gli allegati, disponibili soltanto in inglese, possono essere richiesti all’Ufficio federale delle costruzioni e della logistica, Pubblicazioni federali<sup><a href="#fn-d21763e675" id="fnbck-d21763e675">22</a></sup>, o consultati sul sito del Segretariato dell’AELS<sup><a href="#fn-d21763e685" id="fnbck-d21763e685">23</a></sup>. Inoltre, le traduzioni dell’allegato 1 sulle regole d’origine sono pubblicate sul sito dell’Ufficio federale della dogana e della sicurezza dei confini come servizio a favore degli operatori economici interessati (<a href="http://www.bazg.admin.ch" target="_blank">
				www.bazg.admin.ch
			</a>).</p>
<div class="footnotes">
<p id="fn-d21763e649"><sup><a href="#fnbck-d21763e649">20</a></sup><sup></sup> <a href="https://fedlex.data.admin.ch/vocabulary/legal-taxonomy/7102" target="_blank" data-rs-uri="https://fedlex.data.admin.ch/eli/cc/2010/355" data-rs="441.11" data-lang="it">RS <b>441.11</b></a></p>
<p id="fn-d21763e663"><sup><a href="#fnbck-d21763e663">21</a></sup><sup></sup> <a href="https://fedlex.data.admin.ch/vocabulary/legal-taxonomy/4975" target="_blank" data-rs-uri="https://fedlex.data.admin.ch/eli/cc/2004/745" data-rs="170.512" data-lang="it">RS <b>170.512</b></a></p>
<p id="fn-d21763e675"><sup><a href="#fnbck-d21763e675">22</a></sup><sup></sup> <a href="http://www.efta.int/trade-relations/free-trade-network/ukraine" target="_blank">
				www.efta.int &gt; Trade Relations &gt; Free Trade Network &gt; Ukraine
			</a></p>
<p id="fn-d21763e685"><sup><a href="#fnbck-d21763e685">23</a></sup><sup></sup> <a href="http://www.bundespublikationen.admin.ch" target="_blank">
				www.bundespublikationen.admin.ch
			</a></p>
</div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento ai singoli articoli</a>
</h1>
<div class="collapseable">
<section id="lvl_5/lvl_5.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.1">5.1 Preambolo</a>
</h2>
<div class="collapseable">
<p class="absatzvor man-space-before-8">Il preambolo è stato aggiornato solo per includervi i riferimenti allo sviluppo sostenibile, che riflettono l’esito dei negoziati nel nuovo capitolo 9.</p>
<p class="absatz man-space-before-4">Questa introduzione fissa gli obiettivi generali della cooperazione tra le Parti nel quadro dell’ALS. Le Parti riaffermano il loro impegno per i diritti umani, lo Stato di diritto, la democrazia, lo sviluppo economico e sociale, i diritti dei lavoratori, i diritti fondamentali e i principi del diritto internazionale (in particolare lo Statuto delle Nazioni Unite<sup><a href="#fn-d21763e708" id="fnbck-d21763e708">24</a></sup>, la Dichiarazione universale dei diritti umani e i principi delle pertinenti convenzioni dell’Organizzazione internazionale del lavoro (OIL)<sup><a href="#fn-d21763e720" id="fnbck-d21763e720">25</a></sup>), la protezione dell’ambiente e lo sviluppo sostenibile nonché le pari opportunità per tutti. Il preambolo menziona anche la liberalizzazione degli scambi di merci e servizi conformemente alle norme dell’OMC, la promozione degli investimenti e della concorrenza, la protezione della proprietà intellettuale e l’espansione del commercio mondiale. Le Parti ribadiscono inoltre il loro sostegno ai principi del buon governo societario e della responsabilità sociale d’impresa, così come figurano in pertinenti strumenti, ad esempio nelle Linee guida OCSE per le imprese multinazionali sulla condotta responsabile d’impresa, nei principi del buon governo societario dell’OCSE e nel Patto mondiale dell’ONU (il Patto mondiale delle Nazioni Unite, <i>UN Global Compact</i>, è un’alleanza volontaria tra imprese e organizzazioni non governative che si impegnano a svolgere le loro attività in base a dieci principi universalmente accettati nei settori dei diritti umani, del lavoro, dell’ambiente e della lotta contro la corruzione). Le Parti riaffermano infine la loro intenzione di promuovere la trasparenza e combattere la corruzione.</p>
<div class="footnotes">
<p id="fn-d21763e708"><sup><a href="#fnbck-d21763e708">24</a></sup><sup></sup> <a href="https://fedlex.data.admin.ch/vocabulary/legal-taxonomy/41" target="_blank" data-rs-uri="https://fedlex.data.admin.ch/eli/cc/2003/160" data-rs="0.120" data-lang="it">RS <b>0.120</b></a></p>
<p id="fn-d21763e720"><sup><a href="#fnbck-d21763e720">25</a></sup><sup></sup> <a href="https://fedlex.data.admin.ch/vocabulary/legal-taxonomy/3596" target="_blank" data-rs-uri="https://fedlex.data.admin.ch/eli/cc/1948/915_891_861" data-rs="0.820.1" data-lang="it">RS <b>0.820.1</b></a></p>
</div>
</div></section><section id="lvl_5/lvl_5.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.2">5.2 Capitolo 1: Disposizioni generali (art. 1.1–1.6)</a>
</h2>
<div class="collapseable">
<p class="absatzvor man-space-before-8">L’articolo 1.1 definisce gli <i>obiettivi</i> dell’Accordo, ossia istituire una zona di libero scambio per liberalizzare gli scambi di merci e servizi, aumentare reciprocamente le possibilità d’investimento, prevenire, eliminare o ridurre inutili ostacoli tecnici agli scambi e inutili misure sanitarie e fitosanitarie, promuovere la concorrenza, garantire una protezione adeguata ed efficace dei diritti di proprietà intellettuale, liberalizzare reciprocamente i mercati degli appalti pubblici e sviluppare il commercio internazionale tenendo conto della sostenibilità.</p>
<p class="absatz man-space-before-4">L’articolo 1.2 concerne le <i>relazioni commerciali</i> disciplinate dal presente Accordo e specifica che quest’ultimo non tange i diritti e gli obblighi che reggono le relazioni commerciali tra gli Stati dell’AELS, disciplinate dalla Convenzione dell’AELS. Inoltre, in virtù del Trattato di unione doganale del 29 marzo 1923<sup><a href="#fn-d21763e748" id="fnbck-d21763e748">26</a></sup> tra la Svizzera e il Liechtenstein, la Svizzera applicherà anche per il Liechtenstein le disposizioni sugli scambi di merci.</p>
<p class="absatz man-space-before-4">L’articolo 1.3 disciplina il <i>rapporto con altri accordi internazionali</i>. Sostanzialmente garantisce che le Parti rispettino anche i loro obblighi sul piano internazionale.</p>
<p class="absatz man-space-before-4">L’articolo 1.4 delimita l’<i>applicazione territoriale</i> dell’Accordo, che corrisponde al territorio delle Parti conformemente al diritto internazionale. Nell’ambito dell’aggiornamento è stata aggiunta una clausola che sospende temporaneamente l’applicazione dell’Accordo nel territorio dell’Ucraina sul quale il Governo ucraino non esercita alcun controllo effettivo (par. 2). L’Ucraina notifica alle altre Parti l’applicazione dell’Accordo a questo suo territorio.</p>
<p class="absatz man-space-before-4">A norma dell’articolo 1.5, le Parti sono tenute ad assicurare che i rispettivi <i>governi centrali, regionali e locali</i> applichino l’ALS a tutti i livelli statali.</p>
<p class="absatz man-space-before-4">L’articolo 1.6 relativo alla <i>trasparenza</i> disciplina gli obblighi d’informazione delle Parti. Queste ultime devono pubblicare o rendere altrimenti accessibili le proprie leggi, regolamentazioni, decisioni giudiziarie e amministrative nazionali di applicazione generale che possono incidere sul funzionamento dell’ALS. A tale obbligo di carattere generale si aggiunge il dovere di informare e rispondere a domande su misure che possono interessare l’applicazione dell’Accordo.</p>
<div class="footnotes"><p id="fn-d21763e748"><sup><a href="#fnbck-d21763e748">26</a></sup><sup></sup> <a href="https://fedlex.data.admin.ch/vocabulary/legal-taxonomy/2001" target="_blank" data-rs-uri="https://fedlex.data.admin.ch/eli/cc/39/551_565_576" data-rs="0.631.112.514" data-lang="it">RS <b>0.631.112.514</b></a></p></div>
</div></section><section id="lvl_5/lvl_5.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.3">5.3 Capitolo 2: Scambi di merci (art. 2.1–2.25)</a>
</h2>
<div class="collapseable">
<p class="absatzvor man-space-before-8">Il capitolo 2 sugli <i>scambi di merci</i> è stato completamente aggiornato.</p>
<p class="absatz man-space-before-4">L’articolo 2.1 definisce il<i> campo d’applicazione</i> del capitolo 2, che riguarda tutti gli scambi di merci, ossia i prodotti industriali, ittici e agricoli.</p>
<p class="absatz man-space-before-4">L’articolo 2.2 disciplina il trattamento preferenziale stabilito dalle Parti per quanto riguarda i <i>dazi all’importazione</i>. Se l’aliquota di dazio applicata da una Parte alla nazione più favorita (NPF) per una determinata merce è inferiore all’aliquota preferenziale, si applica l’aliquota NPF (par. 1). Il paragrafo 3 precisa la nozione di dazi all’importazione: questi ultimi comprendono i dazi, le tasse o gli oneri relativi all’importazione di merci, salvo quelli consentiti in virtù di altre disposizioni dell’Accordo o in virtù degli articoli menzionati dell’Accordo generale del 15 aprile 1994<sup><a href="#fn-d21763e798" id="fnbck-d21763e798">27</a></sup> sulle tariffe doganali e sul commercio (GATT 1994).</p>
<p class="absatz man-space-before-4">Il trattamento doganale preferenziale che le Parti si riservano è disciplinato negli allegati I–IV: le concessioni tariffarie dell’Ucraina sono riportate nell’allegato I, quelle della Svizzera nell’allegato IV (gli allegati II e III elencano le concessioni accordate all’Ucraina, rispettivamente dall’Islanda e dalla Norvegia). Le Parti si impegnano a non aumentare più in futuro i dazi preferenziali fissati in questi allegati. Nel caso della Svizzera fanno eccezione i prodotti ai quali viene applicato il meccanismo di compensazione dei prezzi o per i quali l’Accordo prevede una riduzione fissa per la normale aliquota di dazio.</p>
<p class="absatz man-space-before-4">Con l’entrata in vigore dell’Accordo, gli Stati dell’AELS e l’Ucraina eliminano tutti i loro dazi sui prodotti industriali. Nel quadro dell’accordo vigente l’AELS aveva già completamente liberalizzato l’accesso ai suoi mercati per i prodotti industriali e ittici provenienti dall’Ucraina. Nell’Accordo aggiornato l’Ucraina consolida la liberalizzazione di tutti i prodotti industriali, compresi oggetti da rigattiere e veicoli che secondo l’accordo vigente non erano ancora esenti da dazi. Come nell’attuale ALS, l’Ucraina liberalizza la maggior parte degli scambi di prodotti della pesca.</p>
<p class="absatz man-space-before-4">Nel settore agricolo, Svizzera e Ucraina si accordano ulteriori concessioni tariffarie su determinati prodotti agricoli (trasformati e non) per i quali il Paese partner ha fatto valere un interesse particolare. Queste concessioni si aggiungono alle precedenti, previste dall’accordo esistente. L’Ucraina accorda alla Svizzera ulteriori concessioni per determinati prodotti di interesse per l’esportazione. Con l’entrata in vigore dell’Accordo, la Svizzera beneficerà dell’accesso al mercato in esenzione doganale per il formaggio e diversi preparati alimentari. Lo yogurt, alcune polveri di latte e panna nonché alcuni alimenti e prodotti di pasticceria saranno esentati dai dazi dopo un periodo transitorio di tre anni. Inoltre, il nostro Paese ottiene una riduzione tariffaria del 30 per cento per alcuni prodotti a base di cioccolato che non rientravano nell’accordo esistente. Per tutti questi prodotti la Svizzera beneficerà quindi di un accesso al mercato ucraino paragonabile o addirittura migliore rispetto a quello dei suoi principali concorrenti dell’UE. Le ulteriori concessioni tariffarie che la Svizzera accorda all’Ucraina nel settore agricolo sono ampiamente paragonabili a quelle che ha riservato in passato ad altri partner di libero scambio e sono compatibili con gli obiettivi della politica agricola elvetica. Per i prodotti agricoli trasformati contenenti materie prime sensibili per l’agricoltura svizzera, l’Ucraina continuerà a ricevere un trattamento doganale preferenziale nell’ambito del meccanismo di compensazione dei prezzi, come nell’accordo vigente. Quanto ai prodotti agricoli di base, il nostro Paese concede un trattamento preferenziale per diversi prodotti di particolare interesse per l’Ucraina, come la caseina, il miele, alcuni frutti surgelati, alcuni cereali e semi e alcuni preparati di verdure o frutta. Per i prodotti più sensibili per la Svizzera, le sue concessioni consistono in una riduzione o eliminazione di dazi all’interno dei contingenti doganali fissati dall’OMC e delle restrizioni stagionali. Questo vale, ad esempio, per la carne di pollo, un importante prodotto d’esportazione ucraino per il quale la Svizzera concede un accesso preferenziale al mercato nell’ambito del contingente doganale dell’OMC esistente.</p>
<p class="absatz man-space-before-4">Ai sensi dell’articolo 2.3, le Parti non possono introdurre nuovi <i>dazi all’esportazione</i>. A differenza della Svizzera, l’Ucraina applica ancora dazi all’esportazione su determinati prodotti. Le disposizioni prevedono che il Paese dovrà quindi ridurli gradualmente in conformità dei suoi impegni contratti nell’ambito dell’OMC (par. 2) e riservare all’AELS un trattamento non meno favorevole di quello concesso all’UE (par. 3).</p>
<p class="absatz man-space-before-4">Agli articoli 2.4, 2.7, 2.13, 2.14 e 2.20–2.22 l’Accordo riprende i principali diritti e obblighi vigenti dell’OMC per quanto riguarda l’<i>Accordo sull’agricoltura del</i><i>l’OMC</i><sup><a href="#fn-d21763e828" id="fnbck-d21763e828">28</a></sup> (art. 2.4), la <i>valutazione doganale</i> (art. 2.7), le <i>spese e formalità</i> (art. 2.13), l’<i>imposizione fiscale e le regolamentazioni nazionali</i> (art. 2.14), le <i>imprese commerciali di Stato</i> (art. 2.20) nonché le <i>eccezioni generali</i>, in particolare per proteggere l’ordine pubblico e la salute (art. 2.21), e le <i>eccezioni in materia di sicurezza</i> del Paese (art. 2.22).</p>
<p class="absatz man-space-before-4">L’articolo 2.5 rimanda alle <i>regole d’origine</i> che le merci devono soddisfare per poter beneficiare dei dazi preferenziali previsti dall’Accordo. Le norme esatte sono definite nel Protocollo sulle regole d’origine (v. n. 5.3.1), che specifica in particolare quali merci sono considerate originarie, quale prova dell’origine è richiesta per il trattamento doganale preferenziale e come deve avvenire la cooperazione tra le amministrazioni interessate.</p>
<p class="absatz man-space-before-4">Nell’articolo 2.6 (<i>Classificazione delle merci e recepimento degli elenchi</i>) le Parti confermano che la classificazione delle merci scambiate è conforme alla Convenzione internazionale del 14 giugno 1983<sup><a href="#fn-d21763e870" id="fnbck-d21763e870">29</a></sup> sul Sistema armonizzato di designazione e di codificazione delle merci (Sistema armonizzato, SA). Le Parti garantiscono che eventuali adeguamenti della struttura tariffaria nazionale derivanti da un aggiornamento del SA non abbiano un impatto negativo sulle concessioni tariffarie previste dall’Accordo.</p>
<p class="absatz man-space-before-4">Nell’articolo 2.8 (<i>Regolamenti tecnici</i>) le Parti si impegnano ad applicare le disposizioni dell’Accordo dell’OMC sugli ostacoli tecnici agli scambi (Accordo TBT)<sup><a href="#fn-d21763e888" id="fnbck-d21763e888">30</a></sup>, integrato nell’ALS (par. 1), e a rafforzare la cooperazione in materia di regolamenti tecnici, norme e procedure di valutazioni della conformità al fine di migliorare la comprensione reciproca dei rispettivi sistemi e agevolare l’accesso ai rispettivi mercati (par. 2). La cooperazione tra le autorità è un fattore chiave per rispondere in modo pragmatico ai problemi specifici che gli esportatori possono incontrare. In caso di presunti nuovi ostacoli agli scambi, l’ALS prevede anche il diritto delle Parti di avviare consultazioni, che hanno luogo entro 30 giorni dal ricevimento della domanda (par. 3). Sarà così possibile entrare direttamente e rapidamente in contatto con gli specialisti dei Paesi interessati qualora si presentino ostacoli tecnici al commercio per risolvere congiuntamente eventuali problemi delle imprese nell’applicare i regolamenti tecnici. Inoltre, nel paragrafo 4 le Parti si assicurano, attraverso una clausola di revisione, che si concederanno reciprocamente un trattamento equivalente a quello concordato con l’UE in materia di TBT. A tal fine estendono alle altre Parti le stesse agevolazioni riservate all’UE. Poiché l’Ucraina sta attualmente armonizzando i propri regolamenti tecnici nel campo dei prodotti industriali con quelli dell’UE, come già fatto dai Paesi dell’AELS (Spazio economico europeo, SEE, e accordi bilaterali Svizzera-UE), un accordo su conformità, valutazione e riconoscimento di questi prodotti tra l’UE e l’Ucraina consentirebbe agli Stati dell’AELS di concludere con l’Ucraina un accordo analogo, evitando così qualsiasi discriminazione dei prodotti dell’AELS rispetto a quelli dell’UE. Infine, le Parti designano gli organi di contatto (par. 5). In questo modo incoraggiano in generale lo scambio di informazioni tra le autorità competenti.</p>
<p class="absatz man-space-before-4">L’articolo 2.9 riguarda le <i>misure sanitarie e fitosanitarie</i> (SPS), ossia le misure destinate a tutelare la salute e la vita dell’uomo, degli animali e dei vegetali. L’Accordo dell’OMC sull’applicazione delle misure sanitarie e fitosanitarie (Accordo SPS)<sup><a href="#fn-d21763e906" id="fnbck-d21763e906">31</a></sup> viene ripreso nell’ALS (par. 1). Le Parti si impegnano a rafforzare la cooperazione in questo settore per migliorare la comprensione reciproca dei rispettivi sistemi e facilitare così l’accesso ai rispettivi mercati (par. 2). Si riservano inoltre il diritto di avviare consultazioni entro 30 giorni dal ricevimento di una domanda in tal senso (par. 3) per prendere rapidamente e ufficialmente una decisione su qualsiasi misura che possa creare un nuovo ostacolo agli scambi. In caso di merci deperibili, le consultazioni devono tenersi senza indebiti ritardi. Il paragrafo 4 prevede che, su richiesta di una Parte, le Parti si accordino reciprocamente un trattamento equivalente a quello eventualmente concordato con l’UE qualora i prodotti dell’UE dovessero beneficiare di un trattamento più favorevole in relazione alle prescrizioni SPS. Dato che l’Ucraina sta adeguando una parte delle sue prescrizioni a quelle dell’UE, questa disposizione permetterà di evitare eventuali discriminazioni tra i prodotti dell’AELS e quelli dell’UE sul mercato ucraino. Le Parti hanno infine convenuto di designare degli organi di contatto per agevolare lo scambio di informazioni tra gli specialisti delle autorità competenti (par. 5).</p>
<p class="absatz man-space-before-4">L’articolo 2.10 (<i>Licenze d’importazione</i>) riprende i diritti e gli obblighi previsti dalle pertinenti disposizioni dell’OMC. L’articolo stabilisce che le procedure in materia di licenze d’importazione devono essere utilizzate solo in assenza di altre procedure adeguate. Dispone inoltre che tali procedure siano trasparenti, non discriminatorie, prevedibili e il meno possibile restrittive per il commercio e che esistano rimedi giuridici efficaci.</p>
<p class="absatz man-space-before-4">L’articolo 2.11 prevede che le <i>licenze d’esportazione</i> sono ammissibili solo se non sono disponibili in maniera adeguata altre misure meno restrittive per il commercio. L’articolo definisce i criteri per garantire che le procedure in materia di licenze d’esportazione siano trasparenti, in particolare attraverso la notifica e la pubblicazione, e che esistano rimedi giuridici efficaci.</p>
<p class="absatz man-space-before-4">L’articolo 2.12 (<i>Re</i><i>strizioni quantitative</i>) riprende i diritti e gli obblighi delle pertinenti disposizioni dell’OMC. Precisa, inoltre, che queste restrizioni quantitative possono essere adottate solo per un periodo limitato, che non devono essere applicate più a lungo del necessario e che non devono mirare a creare inutili ostacoli agli scambi bilaterali.</p>
<p class="absatz man-space-before-4">L’articolo 2.15 (<i>A</i><i>gevolazione degli scambi</i>) fa riferimento all’allegato V (v. n. 5.3.2), comprendente misure che obbligano le Parti, in particolare, a pubblicare su Internet le leggi, ordinanze, spese e tasse pertinenti e a rispettare le norme internazionali nell’organizzazione delle procedure doganali. Inoltre, gli esportatori potranno presentare le dichiarazioni alla dogana per via elettronica.</p>
<p class="absatz man-space-before-4">Gli articoli 2.16–2.19 disciplinano le misure di salvaguardia commerciale.</p>
<p class="absatz man-space-before-4">L’articolo 2.16 (<i>Sovvenzioni e misure compensative</i>) istituisce una procedura di consultazione conforme alla legislazione dell’OMC e fissa un termine di 60 giorni per trovare una soluzione reciprocamente accettabile.</p>
<p class="absatz man-space-before-4">L’articolo 2.17 stabilisce che le Parti non applicano misure <i>antidumping</i> tra di esse e che riesaminano questa rinuncia cinque anni dopo l’entrata in vigore dell’Accordo.</p>
<p class="absatz man-space-before-4">L’articolo 2.18 (<i>Misure di salvaguardia globali</i>) si riferisce ai diritti e agli obblighi delle Parti risultanti dalla loro appartenenza all’OMC. Andando oltre le regole dell’OMC, l’articolo prevede che le Parti rinuncino ad applicare le misure di salvaguardia generali dell’OMC sulle importazioni provenienti da altre Parti, se tali importazioni di per sé non causano né rischiano di causare danni.</p>
<p class="absatz man-space-before-4">Le disposizioni dell’articolo 2.19 (<i>Misure di salvaguardia bilaterali</i>) consentono alle Parti, a determinate condizioni, di sospendere temporaneamente la riduzione dei dazi prevista dall’Accordo se questa riduzione causa o rischia di causare gravi perturbazioni del mercato. Cinque anni dopo l’entrata in vigore dell’Accordo le Parti riesamineranno se la possibilità di adottare tali misure sia ancora necessaria. Se non si accordano sul suo mantenimento, questa opzione verrà eliminata.</p>
<p class="absatz man-space-before-4">L’articolo 2.23 (<i>Bilancia dei pagamenti</i>) autorizza le Parti, in caso di difficoltà inerenti alla bilancia dei pagamenti, ad adottare misure che siano conformi ai pertinenti accordi dell’OMC. Tali misure devono essere di durata limitata e non discriminatorie e devono avere una portata non superiore a quanto necessario per ovviare alle suddette difficoltà. Le Parti si impegnano a informare prontamente le altre Parti sull’eventuale adozione di queste misure.</p>
<p class="absatz man-space-before-4">L’articolo 2.24 disciplina lo scambio di statistiche commerciali e di dati sull’<i>utilizzo delle preferenze</i>. Viene così posta la base per future analisi dettagliate dell’utilizzo e del funzionamento dell’Accordo.</p>
<p class="absatz man-space-before-4">L’articolo 2.25 istituisce un <i>Sottocomitato per gli scambi di merci</i> (allegato VI). I suoi compiti comprendono il monitoraggio e la verifica delle misure adottate nonché l’attuazione degli impegni presi dalle Parti. Il Sottocomitato è inoltre incaricato di disciplinare lo scambio di informazioni sulle questioni doganali e di preparare gli adeguamenti tecnici relativi alla circolazione delle merci, tra cui l’aggiornamento del sistema armonizzato (SA).</p>
<section id="lvl_5/lvl_5.3/lvl_5.3.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.3/lvl_5.3.1">5.3.1 Protocollo sulle regole d’origine</a>
</h3>
<div class="collapseable">
<p class="absatzvor man-space-before-8">Gli Stati dell’AELS hanno concordato con l’Ucraina di applicare nell’ambito del presente Accordo le regole d’origine della Convenzione regionale del 15 giugno 2011<sup><a href="#fn-d21763e986" id="fnbck-d21763e986">32</a></sup> sulle norme di origine preferenziali paneuromediterranee (Convenzione PEM). L’articolo 1 del Protocollo sulle regole d’origine dell’ALS non elenca quindi regole esaustive, ma rimanda alle regole d’origine applicabili della Convenzione PEM. Nell’ALS con l’Ucraina vengono applicate in particolare regole d’origine (appendice I della Convenzione PEM) e regole specifiche per ciascun prodotto (appendice II della Convenzione PEM). Le regole specifiche per prodotto corrispondono a quelle dell’Accordo del 1972 tra la Svizzera e la Comunità economica europea (CEE). Come prova dell’origine si utilizza il certificato di circolazione delle merci o la dichiarazione d’origine.</p>
<p class="absatz man-space-before-4">Nell’articolo 2 le Parti convengono che le disposizioni del capitolo 13 (<i>Composizione delle controversie</i>) dell’ALS sono applicabili in caso di disaccordo sull’interpretazione dell’appendice I (<i>Regole d’origine</i>) e dell’appendice II (<i>Regole specifiche per prodotto</i>) della Convenzione PEM. Le divergenze di opinioni in merito alle procedure di controllo a posteriori di cui all’articolo 32 dell’appendice I della Convenzione PEM che non possono essere risolte tra le autorità doganali della Parte richiedente e l’autorità doganale responsabile del controllo sono deferite al Sottocomitato per gli scambi di merci e poi al Comitato misto. Le controversie possono così essere risolte direttamente tra le Parti.</p>
<p class="absatz man-space-before-4">L’articolo 3 disciplina la procedura in caso di recesso di una Parte dalla Convenzione PEM. In una tale circostanza si avviano immediatamente rinegoziazioni delle regole d’origine. Fino alla conclusione di queste nuove trattative continueranno a essere applicate su base bilaterale le regole d’origine della Convenzione PEM.</p>
<p class="absatz man-space-before-4">In alternativa all’opzione cartacea, l’articolo 4 offre alle Parti la possibilità di utilizzare un certificato di circolazione delle merci rilasciato per via elettronica.</p>
<p class="absatz man-space-before-4">L’articolo 5 stabilisce che sia il certificato di circolazione delle merci EUR.1 che la dichiarazione d’origine possono essere utilizzati durante il periodo transitorio fino all’applicazione delle regole riviste della Convenzione PEM.</p>
<div class="footnotes"><p id="fn-d21763e986"><sup><a href="#fnbck-d21763e986">32</a></sup><sup></sup> <a href="https://fedlex.data.admin.ch/vocabulary/legal-taxonomy/4329" target="_blank" data-rs-uri="https://fedlex.data.admin.ch/eli/cc/2012/19" data-rs="0.946.31" data-lang="it">RS <b>0.946.31</b></a></p></div>
</div></section><section id="lvl_5/lvl_5.3/lvl_5.3.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.3/lvl_5.3.2">5.3.2 Allegato V sull’agevolazione degli scambi</a>
</h3>
<div class="collapseable">
<p class="absatzvor man-space-before-8">Per agevolare il commercio e promuoverne lo sviluppo, le Parti si impegnano, nell’articolo 1 dell’allegato V sui principi generali, a effettuare controlli efficaci e basati su analisi del rischio.</p>
<p class="absatz man-space-before-4">Nell’articolo 2 le Parti semplificano le procedure per il commercio di beni adottando le disposizioni dell’Accordo dell’OMC sull’agevolazione degli scambi.</p>
<p class="absatz man-space-before-4">Nell’articolo 3 le Parti promuovono la trasparenza impegnandosi a pubblicare in Internet – se possibile in inglese – le loro leggi, regolamentazioni e decisioni di applicazione generale.</p>
<p class="absatz man-space-before-4">L’articolo 4 contiene disposizioni sulla consultazione e sull’informazione pubbliche prima dell’entrata in vigore di prescrizioni applicabili al traffico transfrontaliero. Il fatto che le Parti si impegnino a pubblicare in Internet le prescrizioni applicabili alla circolazione transfrontaliera crea maggiore trasparenza e certezza del diritto per gli operatori economici.</p>
<p class="absatz man-space-before-4">Nell’articolo 5 le Parti si impegnano a fornire, su richiesta, informazioni preliminari vincolanti sulle classificazioni tariffarie e sui dazi doganali applicabili, sul valore in dogana, sulle regole d’origine applicabili e su altri requisiti per la circolazione transfrontaliera delle merci.</p>
<p class="absatz man-space-before-4">L’articolo 6 sulle procedure di ricorso sancisce la possibilità di contestare le decisioni delle autorità doganali davanti ad almeno un organo di ricorso amministrativo indipendente e un organo di ricorso giudiziario indipendente.</p>
<p class="absatz man-space-before-4">Conformemente all’articolo 7, le spese e gli emolumenti d’importazione, esportazione e transito sono fissate in funzione del valore del servizio fornito e non di quello della merce. Le tariffe devono essere pubblicate in Internet.</p>
<p class="absatz man-space-before-4">In caso di infrazione, le sanzioni devono essere proporzionate e trasparenti, conformemente all’articolo 8.</p>
<p class="absatz man-space-before-4">Nell’articolo 9 le Parti stabiliscono di applicare procedure doganali, commerciali e di frontiera semplici, adeguate e oggettive. La possibilità di fornire informazioni per via elettronica e in anticipo e di pagare i dazi per via elettronica dovrebbe accelerare la procedura d’imposizione. Per i beni deperibili è inoltre previsto un trattamento preferenziale.</p>
<p class="absatz man-space-before-4">Secondo l’articolo 10, le Parti applicano un controllo dei rischi che semplifica lo sdoganamento delle merci a basso rischio. In tal modo si mira a velocizzare il traffico di frontiera per gran parte delle merci e a limitare i controlli al minimo indispensabile.</p>
<p class="absatz man-space-before-4">Nell’articolo 11 le Parti si impegnano a semplificare le formalità commerciali internazionali. Esse limitano allo stretto necessario i controlli, le formalità e i documenti richiesti. Per ridurre ulteriormente i costi ed evitare inutili ritardi negli scambi commerciali, le Parti applicano procedure efficaci e, se possibile, fondate su norme internazionali.</p>
<p class="absatz man-space-before-4">L’articolo 12 obbliga inoltre le Parti ad adottare procedure che consentano agli esportatori e agli importatori di espletare le formalità doganali senza dover ricorrere ad agenti doganali.</p>
<p class="absatz man-space-before-4">L’articolo 13 disciplina le procedure doganali che consentono l’importazione temporanea e la riesportazione di merci, compreso il perfezionamento, conformemente alle pertinenti norme internazionali.</p>
<p class="absatz man-space-before-4">Conformemente all’articolo 14, le competenze degli uffici doganali devono tenere debitamente conto delle esigenze degli operatori economici.</p>
<p class="absatz man-space-before-4">L’articolo 15 prevede la possibilità di negoziare un accordo sul riconoscimento reciproco degli operatori economici autorizzati.</p>
<p class="absatz man-space-before-4">Secondo l’articolo 16, la Parte importatrice non può esigere che determinati documenti vengano legalizzati (p. es. autenticazione di fatture o un certificato d’origine di una camera di commercio).</p>
<p class="absatz man-space-before-4">L’articolo 17 sulla confidenzialità stabilisce che le informazioni fornite in applicazione di questo allegato devono essere trattate in modo confidenziale.</p>
<p class="absatz man-space-before-4">Attraverso la cooperazione tra le autorità competenti delle Parti prevista nell’articolo 18 verranno osservati gli sviluppi internazionali. Se necessario sarà possibile presentare al Sottocomitato per gli scambi di merci altre misure volte ad agevolare gli scambi, che andranno eventualmente a completare l’allegato.</p>
</div></section><div class="footnotes">
<p id="fn-d21763e798"><sup><a href="#fnbck-d21763e798">27</a></sup><sup></sup>  <a href="https://fedlex.data.admin.ch/vocabulary/legal-taxonomy/2235" target="_blank" data-rs-uri="https://fedlex.data.admin.ch/eli/cc/1995/2117_2117_2117" data-rs="0.632.20" data-lang="it">RS <b>0.632.20</b></a>, allegato 1A.1</p>
<p id="fn-d21763e828"><sup><a href="#fnbck-d21763e828">28</a></sup><sup></sup> <a href="https://fedlex.data.admin.ch/vocabulary/legal-taxonomy/2235" target="_blank" data-rs-uri="https://fedlex.data.admin.ch/eli/cc/1995/2117_2117_2117" data-rs="0.632.20" data-lang="it">RS <b>0.632.20</b></a>, allegato 1A.3</p>
<p id="fn-d21763e870"><sup><a href="#fnbck-d21763e870">29</a></sup><sup></sup> <a href="https://fedlex.data.admin.ch/vocabulary/legal-taxonomy/2229" target="_blank" data-rs-uri="https://fedlex.data.admin.ch/eli/cc/1987/2686_2686_2686" data-rs="0.632.11" data-lang="it">RS <b>0.632.11</b></a></p>
<p id="fn-d21763e888"><sup><a href="#fnbck-d21763e888">30</a></sup><sup></sup> <a href="https://fedlex.data.admin.ch/vocabulary/legal-taxonomy/2235" target="_blank" data-rs-uri="https://fedlex.data.admin.ch/eli/cc/1995/2117_2117_2117" data-rs="0.632.20" data-lang="it">RS <b>0.632.20</b></a>, allegato 1A.6</p>
<p id="fn-d21763e906"><sup><a href="#fnbck-d21763e906">31</a></sup><sup></sup> <a href="https://fedlex.data.admin.ch/vocabulary/legal-taxonomy/2235" target="_blank" data-rs-uri="https://fedlex.data.admin.ch/eli/cc/1995/2117_2117_2117" data-rs="0.632.20" data-lang="it">RS <b>0.632.20</b></a>, allegato 1A.4</p>
</div>
</div></section><section id="lvl_5/lvl_5.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.4">5.4 Capitolo 3: Servizi (art. 3.1–3.20)</a>
</h2>
<div class="collapseable"><p class="absatzvor man-space-before-8">Il capitolo 3 sugli scambi di servizi è stato ripreso dall’Accordo vigente.</p></div></section><section id="lvl_5/lvl_5.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.5">5.5 Capitolo 4: Commercio elettronico (art. 4.1–4.17)</a>
</h2>
<div class="collapseable">
<p class="absatzvor man-space-before-8">L’ALS aggiornato include un nuovo capitolo sul commercio elettronico. Questo capitolo è basato sul testo modello dell’AELS e comprende numerose disposizioni importanti in materia.</p>
<p class="absatz man-space-before-4">Dopo il Cile e la Repubblica di Moldova, l’Ucraina è il terzo partner commerciale con cui sono state negoziate disposizioni sul commercio elettronico che si rifanno al rispettivo capitolo modello dell’AELS finalizzato nel 2021. Il capitolo colma le lacune esistenti nelle norme sul commercio elettronico e aumenta così la certezza del diritto.</p>
<p class="absatz man-space-before-4">L’articolo 4.1 contiene le <i>definizioni</i> rilevanti ai fini del capitolo, riprese in parte dal GATS.</p>
<p class="absatz man-space-before-4">L’articolo 4.2 circoscrive il <i>campo d’applicazione</i>, comprendente sia i servizi che i beni scambiati per via elettronica. I servizi audiovisivi sono esplicitamente esclusi dal campo d’applicazione. L’articolo contiene anche una regola di conflitto secondo cui, in caso di incompatibilità, prevalgono le disposizioni dell’allegato sui servizi finanziari (allegato IX). In questo modo si garantisce che le misure di carattere prudenziale rimangano inalterate.</p>
<p class="absatz man-space-before-4">L’articolo 4.3 (<i>Disposizioni generali</i>) elenca i principi fondamentali, riconosciuti dalle Parti, tra cui le ulteriori potenziali opportunità di scambio offerte dal commercio elettronico. In virtù dell’articolo 4.4, relativo al <i>diritto di legiferare</i>, le Parti si riservano il diritto di introdurre a posteriori norme in conformità con il capitolo in questione, se lo ritengono assolutamente necessario.</p>
<p class="absatz man-space-before-4">L’articolo 4.5 <i>(Dazi doganali</i>) sancisce l’obbligo di non imporre dazi doganali sulle trasmissioni elettroniche. A differenza di quanto avviene per la moratoria sul commercio elettronico dell’OMC, quest’obbligo è permanente e contiene una precisazione aggiuntiva secondo la quale le tasse interne rimangono consentite (p. es. IVA). L’inserimento dell’obbligo di non imposizione nell’ALS rappresenta un vantaggio significativo rispetto alla normativa esistente in seno all’OMC, che finora poteva essere rinnovata di volta in volta soltanto di due anni.</p>
<p class="absatz man-space-before-4">L’articolo 4.6 (<i>Autenticazione elettronica, servizi fiduciari e stipula di contratti per via elettronica</i>) contiene norme sul riconoscimento delle firme elettroniche e sull’equivalenza dei contratti conclusi elettronicamente rispetto a quelli firmati in modo convenzionale. Sono esclusi i contratti per i quali il diritto nazionale non ammette la forma elettronica, come ad esempio l’acquisto di proprietà d’abitazione in Svizzera.</p>
<p class="absatz man-space-before-4">L’articolo 4.7 (<i>Teleamministrazione commerciale</i>) contiene disposizioni sulle transazioni commerciali elettroniche. L’articolo ha una portata più ampia rispetto a quanto previsto dall’Accordo dell’OMC sull’agevolazione degli scambi, perché in questo ALS la definizione dei documenti registrati ha potuto essere estesa. La nuova definizione non riguarda soltanto documenti ufficiali per l’importazione, il transito e l’esportazione, ma anche documenti generalmente associati alle transazioni commerciali.</p>
<p class="absatz man-space-before-4">L’articolo 4.8 (<i>Accesso aperto a Internet</i>) è di fondamentale importanza per il commercio elettronico in quanto dispone che l’accesso a Internet deve essere aperto e non discriminatorio. Questo accesso può inoltre essere messo a disposizione mediante dispositivi liberamente selezionabili, purché non siano considerati dannosi per la rete. L’articolo dispone infine che gli utenti debbano poter accedere a informazioni sulle pratiche di gestione della rete.</p>
<p class="absatz man-space-before-4">L’articolo 4.9 (<i>Fiducia dei consumatori online</i>) prevede che i consumatori online siano protetti da pratiche commerciali fraudolente e da analoghi misfatti criminali attraverso misure adeguate. Sancisce inoltre l’importanza della cooperazione tra le autorità per quanto riguarda la protezione di tali consumatori. L’articolo 4.10 disciplina inoltre la gestione dei messaggi elettronici commerciali indesiderati («spam») per arginare gli invii di massa e garantisce che gli utenti possano accedere a rimedi giuridici adeguati.</p>
<p class="absatz man-space-before-4">Nell’articolo 4.11 <i>(Flusso transfrontaliero di dati</i>) le Parti si impegnano a garantire il libero flusso transfrontaliero dei dati. Tuttavia, a causa dei severi requisiti della legislazione svizzera in materia di protezione dei dati, il libero flusso dei dati è possibile solo se esiste un livello adeguato di protezione dei dati personali. La disposizione stabilisce inoltre che nessuna Parte ha il diritto di prescrivere il luogo di conservazione dei dati. Anche in questo caso è importante prevedere deroghe dato che in Svizzera, ad esempio, esistono requisiti più severi per il luogo di conservazione dei dati sanitari. L’articolo contiene anche una clausola di sicurezza per salvaguardare gli obiettivi politici legittimi. Ciò significa che le Parti possono annullare l’efficacia della disposizione se lo ritengono necessario e non lo fanno per motivi protezionistici. Alla luce della rapida evoluzione del settore digitale, in futuro questa sicurezza rappresenterà un vantaggio anche per la Svizzera.</p>
<p class="absatz man-space-before-4">L’articolo 4.12 (<i>Pagamenti e fatturazioni elettronici</i>) sottolinea l’importanza dei pagamenti e fatturazioni elettronici per il commercio elettronico. Le Parti si dichiarano disposte a sostenere e promuovere l’interoperabilità internazionale dei sistemi di pagamento. Per quanto concerne la fatturazione, convengono di promuovere la consapevolezza nei confronti dell’infrastruttura e dello sviluppo delle capacità.</p>
<p class="absatz man-space-before-4">L’articolo 4.13 <i>(Protezione dei dati personali e della sfera privata</i>) dispone che le Parti adottino le misure necessarie per proteggere i dati personali. Sulle misure adottate devono informarsi reciprocamente. L’articolo stabilisce inoltre che nessun’altra disposizione può pregiudicare i meccanismi di protezione della sfera privata ritenuti necessari dalle Parti. Questo articolo integra l’articolo 4.11 ponendo un forte accento sulla protezione dei dati personali e della sfera privata.</p>
<p class="absatz man-space-before-4">L’articolo 4.14 <i>(Trasferimento o accesso al codice sorgente</i>) stabilisce che né le persone fisiche né le persone giuridiche sono obbligate a divulgare i codici sorgente. Tuttavia, l’articolo contiene anche delle eccezioni a questa regola, ad esempio per quanto riguarda le indagini ai sensi della legge sulla concorrenza, i requisiti speciali dei tribunali o anche le questioni legate alla proprietà intellettuale o agli appalti pubblici, che possono legittimare la divulgazione dei codici sorgente.</p>
<p class="absatz man-space-before-4">Secondo l’articolo 4.15 (<i>Cooperazione in materia di commercio elettronico</i>), le Parti possono avviare un dialogo su questioni normative relative al commercio elettronico. L’articolo elenca in modo non esaustivo possibili settori di cooperazione. Gli articoli 4.16 (<i>Eccezioni generali</i>) e 4.17 (<i>Eccezioni in materia di sicurezza</i>) riprendono integralmente le disposizioni corrispondenti del GATT e del GATS. Con l’adozione di queste eccezioni dell’OMC nei settori del commercio di beni e servizi, le Parti si riservano il diritto di ricorrere a eventuali deroghe nell’ambito del commercio elettronico.</p>
</div></section><section id="lvl_5/lvl_5.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.6">5.6 Capitolo 5: Investimenti (art. 5.1–5.15)</a>
</h2>
<div class="collapseable"><p class="absatzvor man-space-before-8">Il capitolo sugli investimenti (cap. 5) è ripreso dall’accordo vigente.</p></div></section><section id="lvl_5/lvl_5.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.7">5.7 Capitolo 6: Protezione della proprietà intellettuale (art. 6.1)</a>
</h2>
<div class="collapseable">
<p class="absatzvor man-space-before-8">Nell’articolo 6.1 (<i>Protezione della proprietà intellettuale</i>) le Parti si impegnano a garantire una protezione della proprietà intellettuale adeguata, efficace e non discriminatoria.</p>
<p class="absatz man-space-before-4">Rispetto alle norme minime multilaterali previste dall’Accordo dell’OMC del 15 aprile 1994<sup><a href="#fn-d21763e1157" id="fnbck-d21763e1157">33</a></sup> sugli aspetti dei diritti di proprietà intellettuale attinenti al commercio (Accordo TRIPS), l’ALS con l’Ucraina migliora in alcuni punti determinati standard di protezione e aumenta la certezza del diritto. L’Accordo rende più prevedibile la tutela dei diritti di proprietà intellettuale e contribuisce quindi a migliorare le condizioni quadro per il commercio di prodotti e servizi innovativi.</p>
<p class="absatz man-space-before-4">L’articolo 6.1 conferma che i principi del trattamento nazionale e della nazione più favorita si applicano anche nel quadro delle relazioni di libero scambio conformemente alle disposizioni pertinenti dell’Accordo TRIPS.</p>
<p class="absatz man-space-before-4">L’articolo prevede inoltre che le disposizioni sulla proprietà intellettuale possano essere esaminate e sviluppate in un secondo momento.</p>
<section id="lvl_5/lvl_5.7/lvl_5.7.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.1">5.7.1 Allegato XIII sulla protezione della proprietà intellettuale</a>
</h3>
<div class="collapseable">
<p class="absatzvor man-space-before-8">L’allegato XIII disciplina tutte le norme di protezione sostanziali relative ai diversi settori della proprietà intellettuale (art. 1–9). In alcuni punti oltrepassano il livello di protezione garantito dall’Accordo TRIPS. L’allegato disciplina anche gli standard minimi per le procedure di registrazione e concessione (art. 10) e i principi d’esecuzione della legge per via amministrativa, civile e penale (art. 11–19). Viene infine concordata una cooperazione bilaterale nel settore della proprietà intellettuale (art. 20).</p>
<p class="absatz man-space-before-4">Secondo l’articolo 1 sulla <i>definizione di proprietà intellettuale</i>, per «proprietà intellettuale» si intendono in particolare i seguenti diritti immateriali: diritti d’autore, compresi i programmi informatici e le raccolte di dati (banche dati), diritti di protezione affini (diritti di artisti interpreti o esecutori, dei produttori di supporti audio e audiovisivi e degli organismi di radiodiffusione), marchi per prodotti e servizi, indicazioni geografiche (comprese le denominazioni d’origine) di prodotti e indicazioni di provenienza di prodotti e servizi, design, brevetti, varietà vegetali, topografie di circuiti integrati, informazioni confidenziali nonché i diritti relativi alla protezione contro la concorrenza sleale.</p>
<p class="absatz man-space-before-4">Nell’articolo 2 (<i>Convenzioni internazionali</i>) le Parti confermano gli impegni assunti in virtù delle diverse convenzioni internazionali sulla proprietà intellettuale a cui hanno aderito: l’Accordo TRIPS, la Convenzione di Parigi del 1883 per la protezione della proprietà industriale riveduta a Stoccolma il 14 luglio 1967<sup><a href="#fn-d21763e1189" id="fnbck-d21763e1189">34</a></sup>, la Convenzione di Berna del 1886 per la protezione delle opere letterarie e artistiche riveduta a Parigi il 24 luglio 1971<sup><a href="#fn-d21763e1201" id="fnbck-d21763e1201">35</a></sup>, la Convenzione internazionale del 1961<sup><a href="#fn-d21763e1213" id="fnbck-d21763e1213">36</a></sup> sulla protezione degli artisti interpreti o esecutori, dei produttori di fonogrammi e degli organismi di radiodiffusione, l’Accordo di Nizza del 1957 sulla classificazione internazionale dei prodotti e dei servizi ai fini della registrazione dei marchi, riveduto a Ginevra il 13 maggio 1977<sup><a href="#fn-d21763e1225" id="fnbck-d21763e1225">37</a></sup>, il Trattato di Budapest del 1977<sup><a href="#fn-d21763e1238" id="fnbck-d21763e1238">38</a></sup> sul riconoscimento internazionale del deposito dei microrganismi ai fini della procedura in materia di brevetti, il Trattato di cooperazione in materia di brevetti del 1970<sup><a href="#fn-d21763e1250" id="fnbck-d21763e1250">39</a></sup>, il Protocollo del 1989<sup><a href="#fn-d21763e1262" id="fnbck-d21763e1262">40</a></sup> relativo all’Accordo di Madrid per la registrazione internazionale dei marchi, l’Atto di Ginevra del 1999<sup><a href="#fn-d21763e1274" id="fnbck-d21763e1274">41</a></sup> relativo all’Accordo dell’Aja concernente la registrazione internazionale dei disegni e modelli industriali, la Convenzione internazionale del 1961 per la protezione delle novità vegetali, riveduta a Ginevra il 19 marzo 1991<sup><a href="#fn-d21763e1286" id="fnbck-d21763e1286">42</a></sup> (Convenzione UPOV) e il Trattato di Marrakech del 2013 volto a facilitare l’accesso alle opere pubblicate per le persone non vedenti, con disabilità visive o con altre difficoltà nella lettura di testi a stampa<sup><a href="#fn-d21763e1299" id="fnbck-d21763e1299">43</a></sup>.</p>
<p class="absatz man-space-before-4">Le Parti si impegnano inoltre a osservare le disposizioni sostanziali dei seguenti Accordi o ad aderivi: il Trattato OMPI del 1996<sup><a href="#fn-d21763e1313" id="fnbck-d21763e1313">44</a></sup> sul diritto d’autore (WCT) e il Trattato OMPI del 1996<sup><a href="#fn-d21763e1325" id="fnbck-d21763e1325">45</a></sup> sulle interpretazioni ed esecuzioni e sui fonogrammi (WPPT).</p>
<p class="absatz man-space-before-4">Su richiesta, le Parti intendono consultarsi per quanto riguarda i futuri sviluppi nel settore degli accordi internazionali o le rispettive relazioni bilaterali con Paesi terzi. Rispetto alle disposizioni dell’allegato XIII sono fatte salve la Dichiarazione di Doha del 14 novembre 2001 sull’Accordo TRIPS e sulla salute pubblica e la modifica dell’Accordo TRIPS approvata il 6 dicembre 2005 dal Consiglio generale dell’OMC.</p>
<p class="absatz man-space-before-4">Secondo l’articolo 3 (<i>Diritti d’autore e diritti affini</i>), le Parti devono garantire agli autori, agli artisti, ai produttori di fonogrammi e agli organismi di radiodiffusione una protezione adeguata ed efficace delle loro opere, esecuzioni, registrazioni sonore, registrazioni audiovisive e trasmissioni (par 1). Si impegnano ad applicare per analogia alcuni obblighi di protezione del WPPT ai produttori di videogrammi (par. 2). Infine, sono disciplinati anche i diritti di protezione degli organismi di radiodiffusione (par. 3), le eccezioni (par. 4) e le durate minime di protezione dei vari diritti d’autore e affini (par. 5–6). Inoltre, il paragrafo 7 contiene una clausola generale volta a promuovere il buongoverno delle società di gestione collettiva dei diritti d’autore e gli accordi tra queste società delle Parti.</p>
<p class="absatz man-space-before-4">Nell’articolo 4 (<i>Marchi</i>), le Parti estendono la protezione dei marchi garantita dall’Accordo TRIPS ai marchi di forma e ai marchi acustici (par. 1–2). A tutela dei marchi famosi e notori, le Parti definiscono criteri qualitativi compatibili con le disposizioni della legge del 28 agosto 1992<sup><a href="#fn-d21763e1349" id="fnbck-d21763e1349">46</a></sup> sulla protezione dei marchi e fanno anche riferimento alle raccomandazioni pertinenti dell’OMPI (par. 3–5). Le Parti si impegnano infine ad offrire ai titolari un rimedio giuridico per agire contro le iscrizioni dei loro marchi in dizionari, enciclopedie e opere simili (par. 6).</p>
<p class="absatz man-space-before-4">La norma di protezione sostanziale di cui all’articolo 5 (<i>Brevetti</i>) è basata sulle disposizioni della Convenzione sul brevetto europeo (CBE), riveduta a Monaco il 29 novembre 2000<sup><a href="#fn-d21763e1366" id="fnbck-d21763e1366">47</a></sup>. Le Parti riconoscono, tra l’altro, che l’importazione di prodotti protetti da brevetto equivale all’esercizio dei diritti brevettuali (par. 1). Il paragrafo 2 stabilisce che deve essere brevettabile un secondo uso medico, fintanto che sono soddisfatti i criteri pertinenti. I paragrafi 3–4 disciplinano i criteri di esclusione della brevettabilità secondo la CBE. L’articolo elenca inoltre una serie di requisiti minimi per la procedura di rilascio dei brevetti, ovvero la possibilità di apportarvi modifiche e correzioni (par. 5), la pubblicazione tempestiva delle domande di brevetto in sospeso (par. 6–7) e la possibilità di richiedere la pubblicazione prima della fine dei primi diciotto mesi dal deposito (par. 8). Il paragrafo 9 prevede un’eccezione per quanto riguarda l’esame regolamentare. Infine, il paragrafo 10 prevede una compensazione della durata del brevetto per i prodotti farmaceutici e fitosanitari. Questa compensazione prolunga la protezione brevettuale fino a cinque anni e compensa quindi parzialmente il periodo di inutilità del brevetto risultante dalla procedura di autorizzazione obbligatoria.</p>
<p class="absatz man-space-before-4">L’articolo 6 (<i>Informazioni confidenziali</i>) stabilisce che le autorità a cui vengono presentati i dati dei test durante la procedura di omologazione dei prodotti farmaceutici, fitosanitari e biocidi devono proteggerli dall’uso improprio e trattarli in modo confidenziale (par. 1). Secondo il paragrafo 2, le Parti prevedono una protezione della documentazione di almeno 5 anni per i prodotti farmaceutici e di almeno 10 anni per i prodotti fitosanitari e biocidi. Inoltre, per i prodotti farmaceutici vanno previsti almeno 5 anni di esclusività di mercato (par. 3). Il paragrafo 4 estende questa esclusività di almeno un altro anno, se durante il periodo di protezione è stata autorizzata una nuova indicazione con un beneficio clinico significativo. Durante il periodo di esclusività di mercato altri richiedenti possono fare riferimento ai dati – purché la protezione della documentazione sia scaduta – ma non possono ancora commercializzare il loro prodotto. Questo articolo definisce quindi un livello di protezione che supera gli standard minimi internazionali, pur situandosi al di sotto delle norme europee e svizzere sui periodi di protezione minimi per i prodotti farmaceutici. Il paragrafo 6 stabilisce quindi che i periodi di protezione dei prodotti farmaceutici siano portati al livello di protezione europeo non appena l’Ucraina introdurrà questo livello di protezione nella legislazione nazionale o lo fisserà in un accordo con una parte terza. Lo scopo di questa disposizione è garantire che la Svizzera non venga discriminata qualora l’Ucraina dovesse concordare standard più elevati con altri partner commerciali.</p>
<p class="absatz man-space-before-4">A norma dell’articolo 7, i <i>disegni e modelli industriali</i> sono protetti per un periodo complessivo di 25 anni. L’articolo contiene anche una «clausola di riparazione» che ammette periodi di protezione più brevi per pezzi di ricambio utilizzati per riparare un prodotto. Le Parti possono prevedere una protezione dei disegni e modelli non registrati nelle rispettive legislazioni nazionali (par. 4).</p>
<p class="absatz man-space-before-4">Nell’articolo 8 le Parti si impegnano a garantire una protezione adeguata ed efficace delle <i>indicazioni geografiche</i> (par. 1). Per tutti i prodotti agricoli e alimentari devono garantire, in generale, il livello di protezione più elevato che l’Accordo TRIPS riserva alle indicazioni geografiche di vini e alcolici (par. 5). L’articolo rimanda inoltre all’appendice 1 (<i>Reciproco riconoscimento e protezione delle indicazioni geografiche, denominazioni d’origine e indicazioni di provenienza</i>), che protegge in modo specifico gli elenchi di indicazioni geografiche per vini e alcolici, prodotti agricoli e alimentari e prodotti non agricoli. Sono ad esempio protette 114 indicazioni geografiche della Svizzera e del Liechtenstein, come «Swiss» per gli orologi, i cosmetici e il cioccolato o «Gruyère», «Emmentaler» e «Sbrinz» per i formaggi. Dal canto suo, la Svizzera protegge 26 indicazioni geografiche dell’Ucraina. Le categorie di prodotti coperte dalle indicazioni ucraine comprendono principalmente vini e acque minerali, ma anche formaggi.</p>
<p class="absatz man-space-before-4">L’articolo 9 protegge le <i>indicazioni di provenienza e i nomi dei Paesi</i> per i beni e servizi, cioè denominazioni quali «Switzerland», «Schweiz» e «Swiss» o nomi di regioni, ad esempio nomi di Cantoni come «Lucerna», nonché stemmi e bandiere, tra cui sia la croce svizzera sia gli emblemi dei Cantoni. Il paragrafo 2 definisce le indicazioni di provenienza in conformità della legge sulla protezione dei marchi (LPM), mentre i paragrafi 3–5 le tutelano contro l’uso abusivo, ingannevole o sleale in generale e, nello specifico, nei marchi e nelle denominazioni aziendali. A norma del paragrafo 6, questa protezione si applica anche a forme modificate e traduzioni. Il paragrafo 7 dispone a sua volta che gli stemmi, le bandiere e gli altri emblemi nazionali sono protetti in conformità della Convenzione di Parigi e che questa protezione si applica anche se un segno può essere confuso con questi stemmi, bandiere ed emblemi nazionali. Infine, l’articolo fa riferimento all’allegato 1 (<i>Reciproco riconoscimento e protezione delle indicazioni geografiche, denominazioni d’origine e indicazioni di provenienza</i>), che elenca i nomi dei Paesi e dei Cantoni o, nel caso dell’Ucraina, della Repubblica Autonoma di Crimea, degli oblast e delle città di Kiev e Sebastopoli nelle rispettive lingue nazionali e li protegge secondo le regole applicabili nel Paese interessato (principio del Paese d’origine). Le denominazioni svizzere, dal canto loro, possono essere utilizzate in Ucraina soltanto previa esplicita autorizzazione della Svizzera.</p>
<p class="absatz man-space-before-4">Nell’articolo 10 (<i>Acquisizione e mantenimento dei diritti di proprietà intellettuale</i>), le Parti si impegnano a garantire che le procedure per la registrazione e la concessione di tali diritti siano conformi ai requisiti dell’Accordo TRIPS.</p>
<p class="absatz man-space-before-4">Secondo l’articolo 11 (<i>In generale</i>), le Parti devono garantire che esistano misure esecutive di protezione dei diritti di proprietà intellettuale che corrispondano almeno all’Accordo TRIPS.</p>
<p class="absatz man-space-before-4">Gli articoli 12 e 13 disciplinano le misure di assistenza doganale. Secondo l’articolo 12 (<i>Sospensione dello svincolo</i>), tali misure vanno previste non soltanto per i marchi e i diritti d’autore, come nell’Accordo TRIPS, ma anche per tutti i diritti immateriali, e questo non solo all’importazione, ma anche all’esportazione. Ai titolari dei diritti va accordata la possibilità di presentare domande di assistenza alle autorità doganali (par. 1) e di registrare i propri diritti presso queste autorità (par. 2). Le autorità doganali sono inoltre tenute a trattenere d’ufficio una merce, se vi è un ragionevole sospetto di violazione dei diritti di proprietà intellettuale (par. 4). Devono informare i titolari dei diritti della sospensione dello svincolo dei beni e fornire loro le informazioni necessarie per far valere i propri diritti (par. 8). Se è stata accertata una violazione dei diritti di proprietà intellettuale, i titolari dei diritti devono poter chiedere il rimborso delle spese sostenute (par. 10). L’articolo 13 (<i>Diritto d’ispezione</i>) conferisce ai titolari dei diritti la possibilità di ispezionare ed esaminare le merci trattenute.</p>
<p class="absatz man-space-before-4">L’obiettivo delle <i>misure cautelari e superprovvisorie</i> di cui all’articolo 14 è consentire ai titolari dei diritti di prevenire precocemente eventuali danni.</p>
<p class="absatz man-space-before-4">A norma dell’articolo 15 (<i>Ritiro dal mercato</i>), le autorità giudiziarie devono essere autorizzate a ordinare, su richiesta del titolare dei diritti, il ritiro dal mercato o la distruzione dei prodotti che violano i diritti di proprietà intellettuale. Lo stesso dicasi per i materiali e gli strumenti principalmente utilizzati per produrre questi beni.</p>
<p class="absatz man-space-before-4">L’articolo 16 (<i>Rimedi civili</i>) prevede che le autorità giudiziarie delle Parti siano autorizzate a ordinare il risarcimento dei danni in caso di violazione dei diritti di proprietà intellettuale per compensare il danno effettivamente subìto (par. 2 lett. a). Il paragrafo 2 lettera b stabilisce i criteri per il calcolo dei danni. Almeno in caso di violazioni di marchi e diritti d’autore, le autorità giudiziarie devono essere in grado di ordinare la restituzione dei profitti ottenuti attraverso la violazione.</p>
<p class="absatz man-space-before-4">Secondo l’articolo 17, le Parti devono prevedere <i>procedimenti e sanzioni penali</i> per le violazioni intenzionali su scala commerciale dei diritti di proprietà intellettuale non solo per i marchi e i diritti d’autore, come nell’Accordo TRIPS, ma anche per tutti gli altri diritti immateriali.</p>
<p class="absatz man-space-before-4">In virtù dell’articolo 18, le Parti devono provvedere affinché le rispettive autorità competenti possano chiedere ai richiedenti di fornire <i>garanzie o assicurazioni equivalenti</i>.</p>
<p class="absatz man-space-before-4">L’articolo 19 contiene disposizioni fondamentali per quanto riguarda le <i>decisioni giudiziarie e amministrative definitive</i>, tra cui il requisito che devono essere emesse per iscritto e rese pubblicamente accessibili.</p>
<p class="absatz man-space-before-4">Nell’articolo 20 le Parti convengono di intensificare la <i>cooperazione nel campo della proprietà intellettuale</i>.</p>
<div class="footnotes">
<p id="fn-d21763e1189"><sup><a href="#fnbck-d21763e1189">34</a></sup><sup></sup> <a href="https://fedlex.data.admin.ch/vocabulary/legal-taxonomy/1030" target="_blank" data-rs-uri="https://fedlex.data.admin.ch/eli/cc/1970/620_620_620" data-rs="0.232.04" data-lang="it">RS <b>0.232.04</b></a></p>
<p id="fn-d21763e1201"><sup><a href="#fnbck-d21763e1201">35</a></sup><sup></sup> <a href="https://fedlex.data.admin.ch/vocabulary/legal-taxonomy/1017" target="_blank" data-rs-uri="https://fedlex.data.admin.ch/eli/cc/1993/2659_2659_2659" data-rs="0.231.15" data-lang="it">RS <b>0.231.15</b></a></p>
<p id="fn-d21763e1213"><sup><a href="#fnbck-d21763e1213">36</a></sup><sup></sup> <a href="https://fedlex.data.admin.ch/vocabulary/legal-taxonomy/1019" target="_blank" data-rs-uri="https://fedlex.data.admin.ch/eli/cc/1993/2696_2696_2696" data-rs="0.231.171" data-lang="it">RS <b>0.231.171</b></a></p>
<p id="fn-d21763e1225"><sup><a href="#fnbck-d21763e1225">37</a></sup><sup></sup> <a href="https://fedlex.data.admin.ch/vocabulary/legal-taxonomy/1063" target="_blank" data-rs-uri="https://fedlex.data.admin.ch/eli/cc/1986/532_532_532" data-rs="0.232.112.9" data-lang="it">RS<b> 0.232.112.9</b></a></p>
<p id="fn-d21763e1238"><sup><a href="#fnbck-d21763e1238">38</a></sup><sup></sup> <a href="https://fedlex.data.admin.ch/vocabulary/legal-taxonomy/1099" target="_blank" data-rs-uri="https://fedlex.data.admin.ch/eli/cc/1981/1262_1262_1262" data-rs="0.232.145.1" data-lang="it">RS <b>0.232.145.1</b></a></p>
<p id="fn-d21763e1250"><sup><a href="#fnbck-d21763e1250">39</a></sup><sup></sup> <a href="https://fedlex.data.admin.ch/vocabulary/legal-taxonomy/1083" target="_blank" data-rs-uri="https://fedlex.data.admin.ch/eli/cc/1978/900_900_900" data-rs="0.232.141.1" data-lang="it">RS <b>0.232.141.1</b></a></p>
<p id="fn-d21763e1262"><sup><a href="#fnbck-d21763e1262">40</a></sup><sup></sup> <a href="https://fedlex.data.admin.ch/vocabulary/legal-taxonomy/1060" target="_blank" data-rs-uri="https://fedlex.data.admin.ch/eli/cc/1997/2350_2350_2350" data-rs="0.232.112.4" data-lang="it">RS <b>0.232.112.4</b></a></p>
<p id="fn-d21763e1274"><sup><a href="#fnbck-d21763e1274">41</a></sup><sup></sup> <a href="https://fedlex.data.admin.ch/vocabulary/legal-taxonomy/1078" target="_blank" data-rs-uri="https://fedlex.data.admin.ch/eli/cc/2004/98" data-rs="0.232.121.4" data-lang="it">RS <b>0.232.121.4</b></a></p>
<p id="fn-d21763e1286"><sup><a href="#fnbck-d21763e1286">42</a></sup><sup></sup>  <a href="https://fedlex.data.admin.ch/vocabulary/legal-taxonomy/1110" target="_blank" data-rs-uri="https://fedlex.data.admin.ch/eli/cc/2008/527" data-rs="0.232.163" data-lang="it">RS <b>0.232.163</b></a>; versione UPOV del 1991, salvo se una Parte ha già aderito all’UPOV del 1978.</p>
<p id="fn-d21763e1299"><sup><a href="#fnbck-d21763e1299">43</a></sup><sup></sup> <a href="https://fedlex.data.admin.ch/vocabulary/legal-taxonomy/1024" target="_blank" data-rs-uri="https://fedlex.data.admin.ch/eli/cc/2020/186" data-rs="0.231.175" data-lang="it">RS <b>0.231.175</b></a></p>
<p id="fn-d21763e1313"><sup><a href="#fnbck-d21763e1313">44</a></sup><sup></sup> <a href="https://fedlex.data.admin.ch/vocabulary/legal-taxonomy/1018" target="_blank" data-rs-uri="https://fedlex.data.admin.ch/eli/cc/2008/358" data-rs="0.231.151" data-lang="it">RS <b>0.231.151</b></a></p>
<p id="fn-d21763e1325"><sup><a href="#fnbck-d21763e1325">45</a></sup><sup></sup> <a href="https://fedlex.data.admin.ch/vocabulary/legal-taxonomy/1020" target="_blank" data-rs-uri="https://fedlex.data.admin.ch/eli/cc/2008/359" data-rs="0.231.171.1" data-lang="it">RS <b>0.231.171.1</b></a></p>
<p id="fn-d21763e1349"><sup><a href="#fnbck-d21763e1349">46</a></sup><sup></sup> <a href="https://fedlex.data.admin.ch/vocabulary/legal-taxonomy/5961" target="_blank" data-rs-uri="https://fedlex.data.admin.ch/eli/cc/1993/274_274_274" data-rs="232.11" data-lang="it">RS <b>232.11</b></a></p>
<p id="fn-d21763e1366"><sup><a href="#fnbck-d21763e1366">47</a></sup><sup></sup> <a href="https://fedlex.data.admin.ch/vocabulary/legal-taxonomy/1089" target="_blank" data-rs-uri="https://fedlex.data.admin.ch/eli/cc/2007/849" data-rs="0.232.142.2" data-lang="it">RS <b>0.232.142.2</b></a></p>
</div>
</div></section><div class="footnotes"><p id="fn-d21763e1157"><sup><a href="#fnbck-d21763e1157">33</a></sup><sup></sup> <a href="https://fedlex.data.admin.ch/vocabulary/legal-taxonomy/2235" target="_blank" data-rs-uri="https://fedlex.data.admin.ch/eli/cc/1995/2117_2117_2117" data-rs="0.632.20" data-lang="it">RS <b>0.632.20</b></a>, allegato 1C</p></div>
</div></section><section id="lvl_5/lvl_5.8"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.8">5.8 Capitolo 7: Appalti pubblici (art. 7.1–7.6)</a>
</h2>
<div class="collapseable">
<p class="absatzvor man-space-before-8">Sia gli Stati membri dell’AELS che l’Ucraina hanno aderito all’Accordo riveduto del 30 marzo 2012<sup><a href="#fn-d21763e1464" id="fnbck-d21763e1464">48</a></sup> sugli appalti pubblici dell’OMC (AAP). Per questo motivo l’AELS e l’Ucraina hanno concordato di confermare a livello bilaterale gli impegni assunti nell’ambito dell’AAP e di apportarvi dei miglioramenti specifici a livello testuale e per quanto riguarda l’accesso al mercato.</p>
<p class="absatz man-space-before-4">Nell’articolo 7.1 (<i>Portata e campo d’applicazione</i>) le Parti stabiliscono di inserire l’AAP nell’ALS, <i>mutatis mutandis</i> (par. 1), di estendere gli appalti coperti dall’AAP 2012 alle concessioni di lavori in conformità all’allegato XVI (par. 2) e di cooperare in seno al Comitato misto per migliorare la comprensione reciproca dei rispettivi sistemi d’appalto e promuovere l’apertura reciproca di tali mercati.</p>
<p class="absatz man-space-before-4">L’articolo 7.2 (<i>Scambio di informazioni</i>) riguarda gli organi di contatto elencati nell’allegato XIV (appendice 2) per facilitare lo scambio di informazioni.</p>
<p class="absatz man-space-before-4">Grazie all’articolo 7.3 (<i>Appalti pubblici sostenibili</i>), le Parti possono prendere in considerazione aspetti ambientali, sociali e del lavoro nelle loro procedure d’appalto, purché non siano discriminatori.</p>
<p class="absatz man-space-before-4">Nell’articolo 7.4 (<i>Facilitazione della partecipazione delle PMI</i>), le Parti convengono di scambiarsi informazioni sulle misure in atto per facilitare la partecipazione delle PMI agli appalti pubblici (par. 2) e di condividere le migliori pratiche in questo settore (par. 3).</p>
<p class="absatz man-space-before-4">L’articolo 7.5 (<i>Garanzia di integrità nelle procedure d’appalto</i>) mira a combattere la corruzione e a prevenire eventuali conflitti di interesse. Le Parti confermano di disporre di misure penali o amministrative atte a contrastare la corruzione negli appalti pubblici. Queste misure possono prevedere, ove opportuno, l’esclusione di determinati fornitori dalle gare d’appalto di una Parte (par. 1). Le Parti devono inoltre disporre o dotarsi di politiche e procedure atte a eliminare o a risolvere i conflitti d’interesse (par. 2).</p>
<p class="absatz man-space-before-4">Secondo l’articolo 7.6 (<i>Negoziati futuri</i>), le Parti devono avviare negoziati, su richiesta di una Parte, se concedono a un Paese terzo vantaggi supplementari in materia di accesso al mercato. Questa disposizione mira a prevenire ogni futura discriminazione dei fornitori svizzeri rispetto a quelli di altri partner commerciali dell’Ucraina.</p>
<section id="lvl_5/lvl_5.8/lvl_5.8.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.8/lvl_5.8.1">5.8.1 Disposizioni dell’allegato XIV</a>
</h3>
<div class="collapseable"><p class="absatzvor man-space-before-8">L’allegato XVI (<i>Appalti pubblici</i>) è finalizzato in particolare a migliorare l’accesso ai mercati degli appalti pubblici. Nell’ambito dell’AAP gli Stati dell’AELS e l’Ucraina si accordano già un accesso al mercato molto ampio. Nell’appendice 1 dell’allegato XIV hanno pertanto convenuto di estendere questo accesso, su base reciproca, alle concessioni edilizie, analogamente a quanto previsto da altri accordi di libero scambio dell’AELS, come quelli con Cile, Colombia, Ecuador, Moldova e Perù. Questa soluzione consente di garantire che il livello d’accesso al mercato che l’Ucraina riserva agli Stati dell’AELS sia identico a quello che ha accordato all’UE e al Regno Unito negli accordi di libero scambio conclusi con questi due partner.</p></div></section><div class="footnotes"><p id="fn-d21763e1464"><sup><a href="#fnbck-d21763e1464">48</a></sup><sup></sup> <a href="https://fedlex.data.admin.ch/vocabulary/legal-taxonomy/2256" target="_blank" data-rs-uri="https://fedlex.data.admin.ch/eli/cc/1996/609_609_609" data-rs="0.632.231.422" data-lang="it">RS <b>0.632.231.422</b></a></p></div>
</div></section><section id="lvl_5/lvl_5.9"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.9">5.9 Capitolo 8: Concorrenza (art. 8.1)</a>
</h2>
<div class="collapseable"><p class="absatzvor man-space-before-8">Il capitolo sulla concorrenza (capitolo 8) è ripreso dall’accordo vigente.</p></div></section><section id="lvl_5/lvl_5.10"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.10">5.10 Capitolo 9: Commercio e sviluppo sostenibile (art. 9.1–9.19)</a>
</h2>
<div class="collapseable">
<p class="absatzvor man-space-before-8">Ai fini di una politica estera coerente, la Svizzera si adopera per realizzare gli obiettivi dello sviluppo sostenibile anche nell’ambito della sua politica economica esterna. Il Consiglio federale intende promuovere una crescita compatibile con tali obiettivi sia in Svizzera che nei Paesi partner. Il concetto di «sviluppo sostenibile» comprende lo sviluppo economico e sociale nonché la protezione dell’ambiente. Nei suoi nuovi ALS, la Svizzera si adopera quindi per inserirvi disposizioni sugli aspetti ambientali e sociali legati al commercio.</p>
<p class="absatz man-space-before-4">Queste disposizioni non rafforzano soltanto le norme materiali internazionali pertinenti – per i diritti umani quelle dell’ONU, per il lavoro quelle dell’OIL e per l’ambiente quelle degli accordi multilaterali sull’ambiente – ma consentono anche di tracciare un quadro di riferimento comune. Nelle loro relazioni economiche preferenziali, le Parti si impegnano a rispettare questo quadro così definito in modo da conciliare le finalità economiche perseguite con gli ALS e i loro obiettivi in materia di protezione dell’ambiente e dei diritti dei lavoratori.</p>
<p class="absatz man-space-before-4">Il capitolo 9 (<i>Commercio e sviluppo sostenibile</i>) tratta gli aspetti ambientali e del lavoro relativi al commercio e degli investimenti. L’articolo 9.1 definisce il <i>contesto e gli obiettivi </i>del capitolo. Al paragrafo 2 gli Stati dell’AELS e l’Ucraina ribadiscono il loro impegno per uno sviluppo sostenibile che includa lo sviluppo economico, lo sviluppo sociale e la protezione dell’ambiente: tre dimensioni interdipendenti e di reciproco supporto. Si impegnano a promuovere il commercio e gli investimenti internazionali nonché le loro relazioni economiche in una maniera che sia vantaggiosa per tutti e che contribuisca allo sviluppo sostenibile (par. 3). In questo contesto vengono richiamati anche l’Agenda 2030 per uno sviluppo sostenibile e gli altri strumenti internazionali riguardanti la protezione ambientale e i diritti dei lavoratori (par. 1).</p>
<p class="absatz man-space-before-4">Nell’articolo 9.2 le Parti sanciscono i principi fondamentali del <i>diritto di legiferare e i livelli di protezione</i>. Al paragrafo 1 riaffermano il loro diritto di legiferare autonomamente per quanto riguarda la protezione dell’ambiente e il diritto del lavoro, sforzandosi però di raggiungere elevati livelli di protezione conformemente agli impegni assunti nei rispettivi accordi internazionali. Al paragrafo 2 dichiarano che nell’elaborare e attuare misure normative nei settori dell’ambiente e del lavoro occorre prendere in considerazione informazioni scientifiche, tecniche o di altro tipo nonché le norme internazionali pertinenti.</p>
<p class="absatz man-space-before-4">Nell’articolo 9.3 (<i>Mantenimento dei livelli di protezione nell’applicazione ed esecuzione di leggi, regolamentazioni o norme</i>) le Parti si impegnano ad attuare efficacemente le rispettive legislazioni nazionali nei settori della protezione ambientale e dei diritti del lavoro (par. 1). Al paragrafo 2 convengono di non ridurre i livelli di protezione previsti al solo fine di attirare investimenti o di assicurarsi vantaggi competitivi sul piano commerciale. Infine, le Parti si impegnano a non offrire alle imprese la possibilità di derogare alla legislazione vigente in materia di standard ambientali e lavorativi (par. 3).</p>
<p class="absatz man-space-before-4">In conformità all’articolo 9.4 (<i>Garanzie procedurali</i>), le Parti devono garantire che le procedure amministrative e giudiziarie siano conformi al giusto processo di legge e siano accessibili e disponibili per consentire azioni tempestive contro violazioni di leggi o regolamentazioni nazionali in materia di ambiente o lavoro e devono mettere a disposizione rimedi efficaci.</p>
<p class="absatz man-space-before-4">L’articolo 9.5 (<i>Partecipazione del pubblico, sensibilizzazione e presentazione di proposte</i>) invita le Parti a incoraggiare il dialogo pubblico con gli attori non statali sull’elaborazione di leggi, regolamentazioni e politiche oggetto del capitolo in questione (par. 1). Le Parti si impegnano a sensibilizzare il pubblico sulle proprie leggi, regolamentazioni e politiche nonché sulle procedure di applicazione e di conformità (par. 2). Daranno inoltre ai portatori d’interesse la possibilità di presentare osservazioni e formulare raccomandazioni sull’attuazione del presente capitolo (par. 3). Infine, ogni Parte provvede a ricevere e a tenere in debita considerazione le comunicazioni del pubblico e a rispondervi tempestivamente per iscritto conformemente alle proprie procedure interne (par. 4).</p>
<p class="absatz man-space-before-4">Nell’articolo 9.6 le Parti si impegnano a rispettare le <i>norme e gli accordi internazionali sul lavoro</i> per promuovere lo sviluppo del commercio e degli investimenti internazionali e favorire così un’occupazione piena e produttiva e un lavoro dignitoso per tutti (par. 1). Ribadiscono inoltre i principi e i diritti fondamentali nel lavoro – libertà di associazione, abolizione del lavoro forzato e minorile, parità di diritti e un ambiente di lavoro sano e sicuro – che si impegnano a rispettare, a promuovere e ad attuare (par. 2). Ribadiscono il loro impegno ad attuare efficacemente le convenzioni dell’OIL che hanno ratificato e a fare il possibile per ratificare costantemente le convenzioni classificate dall’OIL come «aggiornate» (par. 3).</p>
<p class="absatz man-space-before-4">Sempre all’articolo 9.6 le Parti riconoscono l’importanza degli obiettivi strategici dell’Agenda dell’OIL per il lavoro dignitoso, come stabilito nella Dichiarazione del 2008 sulla giustizia sociale per una globalizzazione equa, nella sua versione modificata del 2022 (par. 4). Al paragrafo 5 si impegnano a sviluppare e migliorare le misure di protezione sociale e le condizioni di lavoro dignitose per tutti, a promuovere il dialogo sociale e il tripartitismo e a istituire e mantenere un sistema di ispezione del lavoro efficace. In conformità al paragrafo 6 le Parti garantiscono l’esistenza di procedimenti amministrativi e giudiziari accessibili a livello nazionale per contrastare efficacemente le violazioni dei diritti del lavoro. Al paragrafo 7, infine, le Parti ribadiscono che la violazione dei principi e dei diritti fondamentali del lavoro non deve essere invocata come un legittimo vantaggio competitivo e che le norme sul lavoro non devono essere utilizzate per scopi commerciali protezionistici.</p>
<p class="absatz man-space-before-4">Nell’articolo 9.7 le Parti riconoscono l’importanza di introdurre una prospettiva di genere nel promuovere uno <i>sviluppo economico inclusivo e pari opportunità per tutti</i> (par. 1). Al paragrafo 2 ribadiscono il loro impegno per l’attuazione degli strumenti internazionali vigenti sull’uguaglianza di genere o sulla non discriminazione di cui sono firmatarie.</p>
<p class="absatz man-space-before-4">Nell’articolo 9.8 riconoscono che gli <i>accordi ambientali multilaterali e la governance ambientale internazionale</i> sono strumenti importanti per rispondere alle sfide ambientali globali e regionali e sottolineano la necessità di rafforzare le sinergie tra le politiche commerciali e ambientali. Al paragrafo 2 le Parti riaffermano il loro impegno a recepire effettivamente nelle loro legislazioni nazionali gli accordi ambientali multilaterali che hanno ratificato. Riaffermano inoltre di voler osservare i principi previsti dagli strumenti ambientali di cui all’articolo 9.1.</p>
<p class="absatz man-space-before-4">Nell’articolo 9.9 (<i>Gestione sostenibile delle foreste e commercio associato</i>) le Parti riconoscono che la gestione sostenibile delle foreste è una misura importante per ridurre le emissioni di gas a effetto serra e per ovviare alla perdita di biodiversità risultanti dalla deforestazione e dal degrado delle foreste naturali e di ecosistemi simili (par. 1). Al paragrafo 2 si impegnano a garantire un’efficace applicazione delle leggi e della governance nel settore forestale, a promuovere il commercio di prodotti provenienti da foreste gestite in modo sostenibile e dai relativi ecosistemi, ad attuare e promuovere sistemi di verifica della legalità del legname prodotto (cosiddetti <i>Timber Legality Assurance Systems</i>), a promuovere l’applicazione efficace della Convenzione del 3 marzo 1973<sup><a href="#fn-d21763e1583" id="fnbck-d21763e1583">49</a></sup> sul commercio internazionale delle specie di fauna e di flora selvatiche minacciate di estinzione (CITES) e a cooperare su questioni riguardanti la conservazione e la gestione sostenibile delle foreste, delle mangrovie e delle torbiere soprattutto in relazione all’iniziativa dell’ONU sulla riduzione delle emissioni da deforestazione e degrado delle foreste (Reducing Emissions from Deforestation and Forest Degradation, REDD+), come sollecitato dall’Accordo di Parigi del 12 dicembre 2015<sup><a href="#fn-d21763e1595" id="fnbck-d21763e1595">50</a></sup> (par. 3).</p>
<p class="absatz man-space-before-4">Nell’articolo 9.10 (<i>Commercio e cambiamenti climatici</i>) le Parti sottolineano l’importanza di perseguire gli obiettivi della Convenzione quadro delle Nazioni Unite del 9 maggio 1992<sup><a href="#fn-d21763e1612" id="fnbck-d21763e1612">51</a></sup> sui cambiamenti climatici (UNFCCC) e dell’Accordo di Parigi nonché il ruolo del commercio e degli investimenti nel far fronte al cambiamento climatico (par. 1). Al paragrafo 2 si impegnano ad attuare efficacemente l’UNFCCC e l’Accordo di Parigi, a promuovere il contributo del commercio e degli investimenti alla transizione verso un’economia a basse emissioni di CO<sub>2</sub> e a cooperare a livello bilaterale, regionale e nelle sedi internazionali pertinenti su questioni riguardanti il cambiamento climatico attinenti al commercio.</p>
<p class="absatz man-space-before-4">Nell’articolo 9.11 (<i>Commercio e biodiversità</i>) le Parti riconoscono l’importanza della conservazione e dell’uso sostenibile della biodiversità nonché il ruolo del commercio nel conseguimento di tali obiettivi (par. 1). Al paragrafo 2 si impegnano a promuovere l’iscrizione nella CITES delle specie di fauna e flora minacciate, ad attuare misure efficaci per combattere i reati contro le specie selvatiche organizzati a livello transnazionale lungo l’intera catena del valore, ad incrementare gli sforzi per prevenire o controllare l’introduzione e la diffusione di specie esotiche invasive in relazione ad attività commerciali e a cooperare, ove necessario, su questioni riguardanti il commercio, la conservazione e l’uso sostenibile della biodiversità.</p>
<p class="absatz man-space-before-4">Nell’articolo 9.12 (<i>Commercio e gestione sostenibile della pesca e dell’acquacoltura</i>) le Parti riconoscono l’importanza della conservazione e della gestione sostenibile delle risorse marine e degli ecosistemi acquatici e il ruolo del commercio nel conseguimento di tali obiettivi (par. 1). Al paragrafo 2 si impegnano ad attuare politiche e misure globali, efficaci e trasparenti di lotta contro la pesca illegale, non dichiarata e non regolamentata (INN) e a prevenire il commercio di prodotti INN, a promuovere l’utilizzo delle linee guida volontarie della FAO sui sistemi di documentazione delle catture, a cooperare a livello bilaterale e nelle sedi internazionali pertinenti per la lotta contro la pesca INN, a conseguire gli obiettivi fissati dall’Agenda 2030 per lo sviluppo sostenibile in materia di sussidi alla pesca e a promuovere lo sviluppo di un’acquacoltura sostenibile e responsabile.</p>
<p class="absatz man-space-before-4">Nell’articolo 9.13 (<i>Commercio e sistemi agricoli e alimentari sostenibili</i>) le Parti riconoscono l’importanza dei sistemi agricoli e alimentari sostenibili e il ruolo del commercio nel conseguimento di tali obiettivi e ribadiscono il loro impegno comune per il raggiungimento degli obiettivi dell’Agenda 2030 (par. 1). Al paragrafo 2 si impegnano a promuovere un’agricoltura sostenibile e le relative attività commerciali, a promuovere sistemi alimentari sostenibili nonché, se del caso, a cooperare e a scambiarsi informazioni su questi temi. Questo comprende anche l’istituzione di un dialogo sulle buone pratiche nei sistemi agricoli e alimentari sostenibili in cui le Parti si scambiano informazioni sui progressi compiuti.</p>
<p class="absatz man-space-before-4">Nell’articolo 9.14 (<i>Promozione del commercio e degli investimenti a favore dello sviluppo sostenibile</i>) le Parti riconoscono l’importanza di promuovere il commercio e gli investimenti sostenibili in tutte le loro dimensioni (par. 1). Al paragrafo 2 si impegnano a promuovere la diffusione di beni, servizi e tecnologie utili allo sviluppo sostenibile, tra cui anche beni e servizi integrati in programmi o marchi che promuovono metodi di produzione rispettosi dell’ambiente e delle norme sociali. Si impegnano inoltre a promuovere lo sviluppo e l’uso di sistemi di certificazione della sostenibilità delle catene di valore, a far fronte alla questione degli ostacoli non tariffari al commercio di beni e servizi che contribuiscono allo sviluppo sostenibile, a promuovere il contributo del commercio e degli investimenti a un’economia circolare parsimoniosa nell’impiego delle risorse, a promuovere pratiche di approvvigionamento sostenibili e a incoraggiare la cooperazione tra le imprese in relazione a beni, servizi e tecnologie che contribuiscono allo sviluppo sostenibile.</p>
<p class="absatz man-space-before-4">Nell’articolo 9.15 le Parti si impegnano a promuovere una <i>condotta aziendale responsabile </i>e a gestire le catene di approvvigionamento in modo responsabile. A questo riguardo riconoscono gli strumenti internazionali pertinenti, vale a dire le Linee guida OCSE per le imprese multinazionali sulla condotta responsabile d’impresa, la Dichiarazione tripartita di principi sulle imprese multinazionali e la politica sociale dell’OIL, il <i>Global Compact</i> delle Nazioni Unite e i Principi guida delle Nazioni Unite su imprese e diritti umani.</p>
<p class="absatz man-space-before-4">Come sancito all’articolo 9.16, le Parti si impegnano a rafforzare la loro <i>cooperazione</i> (par. 1). In virtù del paragrafo 2, ogni Parte può invitare le parti sociali o altri portatori d’interesse a proporre eventuali settori di cooperazione.</p>
<p class="absatz man-space-before-4">L’articolo 9.17 (<i>Attuazione e consultazioni</i>) prevede che le Parti istituiscano degli organi di contatto ai fini del presente capitolo (par. 1). Nell’eventualità di una controversia sull’interpretazione o applicazione di questo capitolo, le Parti possono richiedere consultazioni in seno al Comitato misto (par. 2) o in applicazione del capitolo sulla composizione delle controversie. Possono inoltre ricorrere ai buoni uffici, alla mediazione e alla conciliazione (par 3). Per contro, la procedura di arbitrato prevista dall’ALS non si applica a questo capitolo (par. 4). Infine, le Parti offrono ai loro portatori d’interesse la possibilità di presentare osservazioni e raccomandazioni sull’attuazione del presente capitolo (par. 5).</p>
<p class="absatz man-space-before-4">Se un’eventuale controversia sull’interpretazione o applicazione delle disposizioni del capitolo sul commercio e sullo sviluppo sostenibile non può essere risolta attraverso le consultazioni, una delle Parti può chiedere l’istituzione di un <i>gruppo di esperti </i>conformemente all’articolo 9.18. L’articolo 13.4 (<i>Istituzione di un tribunale arbitrale</i>) e l’articolo 13.5 (<i>Procedure del tribunale arbitrale</i>) del capitolo sulla composizione delle controversie si applicano anche alle procedure del gruppo di esperti. Quest’ultimo è composto da tre membri, che devono vantare una comprovata esperienza nel settore in questione ed essere indipendenti dai governi delle Parti. Il gruppo di esperti ha il compito di redigere un rapporto con raccomandazioni su come risolvere la controversia. Il rapporto e le raccomandazioni vengono pubblicati. Le Parti concordano i passi necessari per attuare le raccomandazioni e il Comitato misto ne sorveglia l’attuazione.</p>
<p class="absatz man-space-before-4">Infine, l’articolo 9.19 (<i>Riesame</i>) stabilisce che l’attuazione di questo capitolo è oggetto di un riesame periodico. Il Comitato misto istituito dal presente ALS ha anche il compito di monitorare il rispetto delle disposizioni sulla sostenibilità. La società civile e gli operatori economici in Svizzera sono coinvolti in questo monitoraggio anche attraverso il <i>Foreign Trade NGO Liaison Group</i>, un forum pubblicamente accessibile.</p>
<div class="footnotes">
<p id="fn-d21763e1583"><sup><a href="#fnbck-d21763e1583">49</a></sup><sup></sup> <a href="https://fedlex.data.admin.ch/vocabulary/legal-taxonomy/1851" target="_blank" data-rs-uri="https://fedlex.data.admin.ch/eli/cc/1975/1135_1136_1136" data-rs="0.453" data-lang="it">RS <b>0.453</b></a></p>
<p id="fn-d21763e1595"><sup><a href="#fnbck-d21763e1595">50</a></sup><sup></sup>  <a href="https://fedlex.data.admin.ch/vocabulary/legal-taxonomy/3479" target="_blank" data-rs-uri="https://fedlex.data.admin.ch/eli/cc/2017/619" data-rs="0.814.012" data-lang="it">RS <b>0.814.012</b></a></p>
<p id="fn-d21763e1612"><sup><a href="#fnbck-d21763e1612">51</a></sup><sup></sup> <a href="https://fedlex.data.admin.ch/vocabulary/legal-taxonomy/3475" target="_blank" data-rs-uri="https://fedlex.data.admin.ch/eli/cc/1994/1052_1052_1052" data-rs="0.814.01" data-lang="it">SR <b>0.814.01</b></a></p>
</div>
</div></section><section id="lvl_5/lvl_5.11"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.11">5.11 Capitolo 10: Piccole e medie imprese (art. 10.1–10.4)</a>
</h2>
<div class="collapseable">
<p class="absatzvor man-space-before-8">Il presente Accordo modernizzato è uno dei primi Accordi dell’AELS a comprendere un apposito capitolo sulle PMI. Questo capitolo è basato su un testo modello dell’AELS, finalizzato nel 2023, e dovrebbe consentire alle PMI di trarre maggiori benefici da questo tipo di accordi. Questo perché le PMI si trovano spesso ad affrontare particolari sfide legate allo sfruttamento degli ALS per quanto riguarda il commercio internazionale (poche risorse e poche informazioni a fronte di prescrizioni molto complesse).</p>
<p class="absatz man-space-before-4">L’articolo 10.1 enuncia le <i>disposizioni generali</i> del capitolo. Convinte dell’importante contributo delle PMI allo sviluppo economico, le Parti identificano le principali sfide e definiscono i loro obiettivi in questo ambito.</p>
<p class="absatz man-space-before-4">L’articolo 10.2 (<i>Condivisione di informazioni e trasparenza</i>) disciplina gli obblighi d’informazione delle Parti. Queste ultime devono mettere a disposizione, online e gratuitamente, tutta una serie di informazioni ritenute utili e rilevanti per le PMI, tra cui leggi e regolamentazioni sull’importazione e sull’esportazione, banche dati elettroniche con gli avvisi doganali e le procedure per la registrazione delle imprese. Queste informazioni – o perlomeno una loro sintesi – devono essere disponibili in inglese. Per la Svizzera, queste informazioni saranno pubblicate in modo centralizzato sul sito dell’AELS.</p>
<p class="absatz man-space-before-4">Nell’articolo 10.3 (<i>Organi di contatto per PMI e cooperazione</i>) le Parti convengono di intensificare la cooperazione per ridurre gli ostacoli all’accesso delle PMI ai rispettivi mercati. L’articolo prevede che le Parti avviino un dialogo su questioni d’interesse reciproco, ad esempio condividendo esperienze sulle politiche e sugli strumenti digitali per PMI. Le Parti designano infine degli organi contatto per il coordinamento e l’attuazione del capitolo, nonché per la gestione delle domande poste dai soggetti interessati. Per la Svizzera questa funzione è assunta dal Segretariato dell’AELS.</p>
<p class="absatz man-space-before-4">L’articolo 10.4 (<i>Composizione delle controversie</i>) specifica che la composizione delle controversie di cui al capitolo 13 non si applica al capitolo 10.</p>
</div></section><section id="lvl_5/lvl_5.12"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.12">5.12 Capitolo 11: Cooperazione (art. 11.1–11.5)</a>
</h2>
<div class="collapseable">
<p class="absatzvor man-space-before-8">Il capitolo 11 traccia un quadro per la cooperazione nell’ambito dell’ALS. L’articolo 11.1 enuncia gli <i>obiettivi e il campo d’applicazione</i> di questo capitolo: agevolare l’attuazione degli obiettivi generali dell’Accordo e aumentare le opportunità commerciali e d’investimento che ne derivano nonché contribuire allo sviluppo sostenibile.</p>
<p class="absatz man-space-before-4">L’articolo 11.2 (<i>Metodi e strumenti</i>) statuisce che la cooperazione e l’assistenza tecnica vengono realizzate attraverso programmi gestiti dal Segretariato dell’AELS.</p>
<p class="absatz man-space-before-4">Secondo il paragrafo 2, le modalità di cooperazione e assistenza tecnica possono comprendere diverse misure, come lo scambio di informazioni, l’organizzazione di seminari, corsi e conferenze o l’assistenza tecnica e amministrativa.</p>
<p class="absatz man-space-before-4">Nell’articolo 11.3 le Parti elencano diversi <i>ambiti di cooperazione</i> e di assistenza tecnica con l’obiettivo di aumentare le loro capacità e quelle dei loro operatori economici. Ciò comprende la promozione e la facilitazione degli scambi di beni e servizi, le questioni doganali e d’origine, comprese le formazioni professionali in ambito doganale, i regolamenti tecnici, l’assistenza in materia di regolamentazione e l’attuazione di leggi nell’ambito dei diritti di proprietà intellettuale e degli appalti pubblici, nonché l’assistenza normativa e l’attuazione di leggi e regolamentazioni nazionali sugli aspetti commerciali del lavoro e dell’ambiente.</p>
<p class="absatz man-space-before-4">L’articolo 11.4 (<i>Composizione delle controversie</i>) specifica che la composizione delle controversie di cui al capitolo 13 non si applica al presente capitolo.</p>
<p class="absatz man-space-before-4">L’articolo 11.5 prevede che le Parti si scambino informazioni sugli <i>organi di contatto</i> preposti all’attuazione del presente capitolo.</p>
</div></section><section id="lvl_5/lvl_5.13"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.13">5.13 Capitolo 12: Disposizioni istituzionali (art. 12.1)</a>
</h2>
<div class="collapseable"><p class="absatzvor man-space-before-8">Il capitolo sulle disposizioni istituzionali (cap. 12) è ripreso dall’accordo vigente.</p></div></section><section id="lvl_5/lvl_5.14"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.14">5.14 Capitolo 13: Composizione delle controversie (art. 13.1–13.10)</a>
</h2>
<div class="collapseable"><p class="absatzvor man-space-before-8">Il testo sulla composizione delle controversie (cap. 13) è ripreso dall’accordo vigente.</p></div></section><section id="lvl_5/lvl_5.15"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.15">5.15 Capitolo 14: Disposizioni finali (art. 14.1–14.7)</a>
</h2>
<div class="collapseable">
<p class="absatzvor man-space-before-8">Le disposizioni finali sono riprese dall’accordo vigente, ma senza la clausola evolutiva e le norme sullo sviluppo sostenibile perché l’adempimento dei rispettivi impegni è garantito dalla modernizzazione dell’accordo.</p>
<p class="absatz man-space-before-4">Il capitolo 14 disciplina <i>l’entrata in vigore</i> dell’Accordo (art. 14.6), <i>gli emendamenti</i> (art. 14.3), <i>il ritiro</i> di una Parte o <i>l’estinzione</i> dell’Accordo (art. 14.5) e <i>l’adesione</i> all’ALS di nuovi Stati dell’AELS (art. 14.4). Qualsiasi Stato che diviene membro dell’AELS può aderire al presente Accordo, previo consenso del Comitato misto, a condizioni e modalità da convenire tra le Parti.</p>
<p class="absatz man-space-before-4">L’articolo 14.2 stabilisce che gli allegati, i protocolli e le appendici dell’Accordo ne sono parte integrante.</p>
<p class="absatz man-space-before-4">Il Governo norvegese agisce in qualità di <i>Depositario</i> dell’Accordo (art. 14.7).</p>
<p class="absatz man-space-before-4">Secondo l’articolo 14.3, gli <i>emendamenti</i> dell’Accordo sono sottoposti per approvazione e ratifica alle rispettive procedure nazionali delle Parti (par. 2). Di norma, gli emendamenti al testo principale di un accordo di libero scambio incidono sugli obblighi fondamentali di diritto internazionale, per cui sottostanno in Svizzera all’approvazione dell’Assemblea federale, a meno che non abbiano una portata limitata ai sensi dell’articolo 7<i>a</i> capoverso 2 della legge del 21 marzo 1997<sup><a href="#fn-d21763e1788" id="fnbck-d21763e1788">52</a></sup> sull’organizzazione del Governo e dell’Amministrazione (LOGA) o che il Consiglio federale non disponga della competenza, conferitagli da una legge speciale, di effettuare determinate modifiche.</p>
<div class="footnotes"><p id="fn-d21763e1788"><sup><a href="#fnbck-d21763e1788">52</a></sup><sup></sup> <a href="https://fedlex.data.admin.ch/vocabulary/legal-taxonomy/5015" target="_blank" data-rs-uri="https://fedlex.data.admin.ch/eli/cc/1997/2022_2022_2022" data-rs="172.010" data-lang="it">RS <b>172.010</b></a></p></div>
</div></section>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<section id="lvl_6/lvl_6.1/lvl_6.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.1">6.1.1 Ripercussioni finanziarie</a>
</h3>
<div class="collapseable">
<p class="absatzvor man-space-before-8">Le ripercussioni finanziarie della modernizzazione dell’ALS con l’Ucraina si limitano a una parziale perdita di entrate doganali sulle importazioni di prodotti agricoli da questo Paese. Nel quadro dell’accordo vigente con l’Ucraina, gli Stati dell’AELS hanno già abolito tutti i dazi sui prodotti industriali. Pertanto, soltanto le perdite parziali di entrate doganali sulle importazioni agricole dall’Ucraina avranno un’incidenza sulle finanze della Confederazione. Stando alle importazioni agricole dall’Ucraina del 2023, le minori entrate doganali dovute alle concessioni ad essa accordate nell’ambito dell’ALS modernizzato dovrebbero aggirarsi attorno ai 107 000 franchi.</p>
<p class="absatz man-space-before-4">Il potenziale impatto finanziario è quindi limitato e va messo in relazione ai benefici che l’Accordo apporterà alla Svizzera, in particolare grazie alla maggiore certezza del diritto e al miglior accesso al mercato ucraino per i beni e servizi svizzeri.</p>
</div></section><section id="lvl_6/lvl_6.1/lvl_6.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.2">6.1.2 Ripercussioni sull’effettivo del personale</a>
</h3>
<div class="collapseable"><p class="absatzvor man-space-before-8">Il presente Accordo può essere attuato in linea di massima nel quadro delle risorse di personale esistenti. Il crescente numero di ALS da attuare e sviluppare può avere ripercussioni sul personale dell’Ufficio federale della dogana e della sicurezza dei confini (UDSC). Il fabbisogno di risorse sarà esaminato nel contesto della pianificazione dettagliata per l’attuazione del programma di digitalizzazione e trasformazione dell’UDSC (DaziT) e proposto al Consiglio federale a tempo debito.</p></div></section>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni e i Comuni, per le città, gli agglomerati e le regioni di montagna</a>
</h2>
<div class="collapseable"><p class="absatzvor man-space-before-8">L’Accordo non ha ripercussioni sulle finanze né sul personale dei Cantoni e dei Comuni, delle città, degli agglomerati e delle regioni di montagna. Le ripercussioni economiche (v. n. 6.3), per contro, andranno in linea di massima a beneficio dell’intera Svizzera.</p></div></section><section id="lvl_6/lvl_6.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.3">6.3 Ripercussioni sull’economia</a>
</h2>
<div class="collapseable">
<p class="absatzvor man-space-before-8">Migliorando l’accesso reciproco ai mercati di beni e servizi e aumentando la certezza del diritto per quanto riguarda la protezione della proprietà intellettuale e per gli scambi economici bilaterali in generale, l’Accordo modernizzato rafforza la piazza economica elvetica e ne aumenta la capacità di generare valore aggiunto e di creare e mantenere posti di lavoro.</p>
<p class="absatz man-space-before-4">La modernizzazione dell’accordo vigente, in sintonia con la politica economica esterna e la politica agricola della Svizzera, riduce o elimina gli ostacoli tariffari e non tariffari al commercio tra il nostro Paese e l’Ucraina. Migliorare l’accesso al mercato per i prodotti svizzeri e gli appalti pubblici sul mercato ucraino contribuisce anche ad aumentare la competitività in questo Paese. Nel contempo, l’Accordo modernizzato previene ogni potenziale discriminazione della Svizzera rispetto agli altri partner commerciali dell’Ucraina che dispongono già di un ALS con questo Paese. Inoltre, il venir meno o la riduzione dei dazi e degli ostacoli non tariffari al commercio, unitamente all’agevolazione degli scambi di servizi, riducono i costi d’approvvigionamento delle aziende elvetiche, il che si ripercuote positivamente sui consumatori in Svizzera. Lo stesso dicasi per l’Ucraina.</p>
</div></section><section id="lvl_6/lvl_6.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.4">6.4 Ripercussioni sulla società e sull’ambiente</a>
</h2>
<div class="collapseable">
<p class="absatzvor man-space-before-8">L’aggiornamento di un accordo di libero scambio vigente comporta un rafforzamento delle condizioni quadro e della certezza del diritto per gli scambi economici con il rispettivo partner. Questo si ripercuoterà positivamente sulla competitività delle piazze economiche della Svizzera e dell’Ucraina nonché sulla capacità delle rispettive economie di creare e preservare posti di lavoro. Grazie al maggiore impegno bilaterale e multilaterale e a condizioni quadro economiche rette da norme di diritto internazionale favorevoli agli scambi, gli ALS promuovono in generale lo Stato di diritto e concorrono a incentivare lo sviluppo e il benessere economico, in particolare sostenendo il settore privato e il libero mercato.</p>
<p class="absatz man-space-before-4">Le attività economiche richiedono risorse e manodopera e hanno quindi un impatto sulla società e sull’ambiente. Ai fini della sostenibilità occorre rafforzare la capacità economica e aumentare il benessere badando però, sul lungo periodo, a mantenere o a portare a un livello ragionevole le ripercussioni sull’ambiente e il consumo delle risorse e a garantire o migliorare la coesione sociale. Nell’ambito della modernizzazione vengono quindi inserite nell’ALS una serie di disposizioni che promuovono le relazioni economiche e commerciali bilaterali in linea con gli obiettivi dello sviluppo sostenibile, in particolare nell’ampio capitolo sul commercio e sullo sviluppo sostenibile (v. n. 5.10). In questo capitolo le Parti confermano i propri diritti e obblighi in materia di commercio, ambiente, società e diritti umani derivanti da altri accordi internazionali a cui hanno aderito.</p>
</div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor man-space-before-8">Il presente progetto si fonda sull’articolo 54 capoverso 1 della Costituzione federale (Cost.)<sup><a href="#fn-d21763e1845" id="fnbck-d21763e1845">53</a></sup>, secondo cui gli affari esteri competono alla Confederazione. L’articolo 184 capoverso 2 Cost. autorizza il Consiglio federale a firmare e ratificare trattati internazionali. Secondo l’articolo 166 capoverso 2 Cost., l’Assemblea federale approva i trattati internazionali, fatti salvi i casi nei quali, ai sensi della legge o di un trattato internazionale, è competente il Consiglio federale (art. 24 cpv. 2 LParl; art. 7 cpv. 1 LOGA).</p>
<p class="absatz man-space-before-4">Il Comitato misto istituito dall’ALS, che rimane invariato, può decidere autonomamente di modificare gli allegati e le appendici elencati nell’Accordo. In Svizzera le decisioni del Comitato misto rientrano generalmente nell’ambito di competenza del Consiglio federale di concludere autonomamente trattati internazionali di portata limitata (art. 7<i>a</i> cpv. 2 LOGA). Bisognerà tuttavia esaminare nel presente caso se una decisione possa effettivamente essere approvata autonomamente dal Consiglio federale o se richieda l’approvazione del Parlamento, eventualmente persino sotto il vincolo del referendum. L’Esecutivo riferisce annualmente all’Assemblea federale sui trattati che ha concluso o modificato autonomamente (art. 48<i>a</i> cpv. 2 LOGA), comprese le modifiche apportate agli allegati e alle appendici elencati negli ALS.</p>
<div class="footnotes"><p id="fn-d21763e1845"><sup><a href="#fnbck-d21763e1845">53</a></sup><sup></sup> <a href="https://fedlex.data.admin.ch/vocabulary/legal-taxonomy/4715" target="_blank" data-rs-uri="https://fedlex.data.admin.ch/eli/cc/1999/404" data-rs="101" data-lang="it">RS <b>101</b></a></p></div>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con altri impegni internazionali della Svizzera</a>
</h2>
<div class="collapseable">
<p class="absatzvor man-space-before-8">La Svizzera, gli altri Stati dell’AELS e l’Ucraina sono membri dell’OMC. Le Parti sono dell’avviso che il presente Accordo sia conforme agli impegni risultanti dalla loro appartenenza all’OMC. Gli ALS sono sottoposti a una verifica da parte degli organi competenti dell’OMC e, in seno a questa organizzazione, possono essere oggetto di una procedura di composizione delle controversie.</p>
<p class="absatz man-space-before-4">La conclusione di ALS con Paesi terzi non contravviene né agli impegni internazionali della Svizzera, compresi quelli nei confronti dell’UE, né agli obiettivi della sua politica europea. In particolare, le disposizioni del presente Accordo sono compatibili con gli impegni commerciali della Svizzera nei confronti dell’UE e con gli altri accordi bilaterali conclusi tra il nostro Paese e l’UE.</p>
</div></section><section id="lvl_7/lvl_7.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.3">7.3 Validità per il Liechtenstein</a>
</h2>
<div class="collapseable">
<p class="absatzvor man-space-before-8">In qualità di membro dell’AELS, il Principato del Liechtenstein è uno degli Stati firmatari dell’ALS con l’Ucraina. Questo fatto è conforme al Trattato di unione doganale del 29 marzo 1923<sup><a href="#fn-d21763e1877" id="fnbck-d21763e1877">54</a></sup> tra la Confederazione Svizzera e il Principato del Liechtenstein. Secondo questo Trattato, la Svizzera opera anche nell’interesse del Liechtenstein nei settori ivi contemplati. L’articolo 1.3 paragrafo 2 dell’ALS stabilisce che in tali settori la Svizzera rappresenta il Liechtenstein.</p>
<div class="footnotes"><p id="fn-d21763e1877"><sup><a href="#fnbck-d21763e1877">54</a></sup><sup></sup> <a href="https://fedlex.data.admin.ch/vocabulary/legal-taxonomy/2001" target="_blank" data-rs-uri="https://fedlex.data.admin.ch/eli/cc/39/551_565_576" data-rs="0.631.112.514" data-lang="it">RS <b>0.631.112.514</b></a></p></div>
</div></section><section id="lvl_7/lvl_7.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.4">7.4 Forma dell’atto</a>
</h2>
<div class="collapseable">
<p class="absatzvor man-space-before-8">Secondo l’articolo 141 capoverso 1 lettera d numeri 1–3 Cost., i trattati internazionali sottostanno al referendum facoltativo se sono di durata indeterminata e indenunciabili, prevedono l’adesione a un’organizzazione internazionale, comprendono disposizioni importanti che contengono norme di diritto o per l’attuazione dei quali è necessaria l’emanazione di leggi federali. Secondo l’articolo 22 capoverso 4 LParl, contengono norme di diritto le disposizioni che, in forma direttamente vincolante e in termini generali e astratti, impongono obblighi, conferiscono diritti o determinano competenze. Sono importanti le disposizioni che dovrebbero essere emanate sotto forma di legge federale sulla base dell’articolo 164 capoverso 1 Cost.</p>
<p class="absatz man-space-before-4">Il presente Accordo contiene disposizioni importanti che fissano norme di diritto ai sensi dell’articolo 164 capoverso 1 Cost. e 22 capoverso 4 LParl (p. es. concessioni tariffarie e disposizioni sulla parità di trattamento). Tali disposizioni sono sostanzialmente analoghe a quelle convenute dalla Svizzera nell’ambito di altri accordi internazionali e presentano contenuti simili in termini giuridici, economici e politici. Il decreto federale che approva l’Accordo sottostà pertanto a referendum facoltativo ai sensi dell’articolo 141 capoverso 1 lettera d numero 3 Cost.</p>
<p class="absatz man-space-before-4">Il presente Accordo può essere denunciato in qualsiasi momento con un termine di preavviso di sei mesi (art. 14.5). Non prevede l’adesione a un’organizzazione internazionale e la sua attuazione non richiede modifiche legislative.</p>
</div></section><section id="lvl_7/lvl_7.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.5">7.5 Entrata in vigore</a>
</h2>
<div class="collapseable"><p class="absatzvor man-space-before-8">L’articolo 14.6 dispone che l’Accordo entra in vigore il primo giorno del terzo mese successivo al deposito presso il Depositario dello strumento di ratifica da parte dell’Ucraina e di almeno uno Stato dell’AELS. Per lo Stato dell’AELS che deposita il suo strumento di ratifica dopo l’entrata in vigore dell’Accordo, questo entra in vigore il primo giorno del terzo mese successivo al deposito del suo strumento di ratifica (par. 3).</p></div></section>
</div></section></main>
</div></body>
</html>
