<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--25.034--><p class="srnummer ">25.034</p>
<h1 class="erlasstitel botschafttitel ">Messaggio <br>concernente la legge federale sugli aiuti finanziari a favore dell’Istituto del federalismo</h1>
<p class="botschaftdatum ">del 26 febbraio 2025</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">Con il presente messaggio vi sottoponiamo il disegno di legge federale sugli aiuti finanziari a favore dell’Istituto del federalismo<sup><a href="#fn-d7e19" id="fnbck-d7e19">1</a></sup>, proponendovi di non entrare in materia. Nel contempo vi proponiamo di togliere dal ruolo il seguente intervento parlamentare:</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="man-template-tab-krpr ">2019</p>
				</td>
				<td>
					
					<p class="man-template-tab-krpr ">M</p>
				</td>
				<td>
					
					<p class="man-template-tab-krpr ">19.3008</p>
				</td>
				<td>
					
					<p class="man-template-tab-krpr ">Centro di competenza per il federalismo. Partecipazione al finanziamento di base<br>(N 10.9.2019, CIP-N; S 8.9.2020)</p>
				</td>
			</tr>
		</table></div>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">26 febbraio 2025</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic ">La mozione 19.3008 «Centro di competenza per il federalismo. Partecipazione al finanziamento di base», depositata dalla Commissione delle istituzioni politiche del Consiglio nazionale (CIP‑N), chiede che la Confederazione partecipi in misura adeguata al finanziamento di base dell’Istituto del federalismo dell’Università di Friburgo (IFF). L’IFF conduce diverse attività di promozione a livello nazionale e internazionale del federalismo e fornisce importanti prestazioni in questo campo nell’interesse dei Cantoni e della Confederazione. La mozione è stata adottata da una larga maggioranza del Parlamento. Il presente disegno di legge intende attuarla.</p>
<p class="absatzkurs man-font-style-italic ">Il Consiglio federale è scettico rispetto all’ulteriore sostegno finanziario all’IFF, ricordando che la Confederazione già contribuisce finanziariamente a progetti dell’Istituto nonché ai costi di base dell’Università di Friburgo e, di conseguenza, dell’Istituto. La legge federale del 30 settembre 2011 sulla promozione e sul coordinamento del settore universitario svizzero costituisce la base legale per il finanziamento dell’Università di Friburgo. Per questo, il Consiglio federale propone al Parlamento di non entrare in materia sul disegno di legge.</p>
<p class="absatzkurs man-font-style-italic ">Il disegno di legge disciplina gli aiuti finanziari della Confederazione a favore dell’IFF. Questi aiuti finanziari, concessi secondo il libero apprezzamento della Confederazione, mirano a sostenere l’IFF per permettergli di promuovere a livello internazionale il federalismo fondandosi sull’esperienza della Svizzera, di informare, consigliare e sensibilizzare sulle questioni connesse al federalismo svizzero nonché di monitorare il federalismo nel nostro Paese.</p>
<p class="absatz "></p>
<p class="titelbotschaftinnen ">Messaggio</p>
<div class="footnotes"><p id="fn-d7e19"><sup><a href="#fnbck-d7e19">1</a></sup><sup></sup>  <a href="https://fedlex.data.admin.ch/eli/fga/2025/941" target="_blank">FF <b>2025</b> 941</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 L’Istituto del federalismo</a>
</h2>
<div class="collapseable">
<p class="absatzvor ">L’Istituto del federalismo dell’Università di Friburgo (IFF) è un centro di competenza che si occupa di federalismo e buon governo. Trae origine dalla Fondazione ch per la collaborazione confederale (Fondazione ch), ossia dai Cantoni. Nel 1983 la Fondazione ch ha affidato le redini dell’allora Istituto di ricerca per il federalismo e le strutture regionali all’Università di Friburgo, al fine di istituzionalizzare la sua esistenza. Nel quadro della sua incorporazione nella facoltà di giurisprudenza e scienze economiche e sociali dell’epoca è stato ribattezzato «Istituto del federalismo». Con la bipartizione della facoltà è stato annesso a quella di giurisprudenza.</p>
<p class="absatz ">L’IFF si occupa di numerose attività connesse con il federalismo. Si compone di un Centro nazionale e di un Centro internazionale, che dal 2019 sono gestiti separatamente sul piano amministrativo e finanziario.</p>
<p class="absatz ">Il Centro nazionale è dedicato al federalismo elvetico e all’organizzazione dello Stato nel nostro Paese. In particolare fornisce informazioni e promuove la conoscenza del sistema federalistico svizzero. A tutt’oggi, i Cantoni versano ancora, tramite la Fonda-zione ch, 100 000 franchi all’anno per sostenere le attività dell’IFF a livello nazionale. Il Cantone di Friburgo contribuisce a sua volta con 30 000 franchi all’anno.</p>
<p class="absatz ">Il Centro internazionale si occupa del federalismo comparato e del buon governo, promuovendo la democrazia, i diritti umani, la pace e lo sviluppo, nonché sostenendo gli Stati impegnati in processi di transizione costituzionale. In questo contesto riceve in particolare delegazioni di Paesi esteri e sostiene progetti volti a consolidare lo Stato di diritto nelle regioni fragilizzate da conflitti linguistici, etnici o religiosi.</p>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Necessità di agire e obiettivi</a>
</h2>
<div class="collapseable">
<p class="absatzvor ">Il 4 marzo 2019 il Consiglio nazionale ha respinto la mozione Vonlanthen 18.3238 «Centro di competenze per il federalismo. Garantire a lungo termine prestazioni di alta qualità per la Svizzera e altri Stati»<sup><a href="#fn-d7e119" id="fnbck-d7e119">2</a></sup>, adottata precedentemente dal Consiglio degli Stati. La Commissione delle istituzioni politiche del Consiglio nazionale (CIP‑N) ha tuttavia depositato una nuova mozione (19.3008 «Centro di competenza per il federalismo. Partecipazione al finanziamento di base»)<sup><a href="#fn-d7e130" id="fnbck-d7e130">3</a></sup> in cui incarica il Consiglio federale di contribuire in misura adeguata al finanziamento di base dell’IFF.</p>
<p class="absatz ">Depositando la mozione 19.3008, la CIP-N ha sottolineato che non spettava alla Confederazione garantire a lungo termine prestazioni di qualità in tema di federalismo, come chiesto dalla mozione Vonlanthen. Quest’ultima implicava infatti una responsabilità della Confederazione nella fornitura delle prestazioni in questione e nella garanzia della loro qualità. La CIP‑N ha altresì ritenuto che non spettasse alla Confederazione garantire a lungo termine il finanziamento dell’IFF, fondato dai Cantoni. Questo compito incombe in primo luogo a questi ultimi, mentre la Confederazione può – come proposto dalla mozione della CIP‑N – partecipare in misura adeguata al finanziamento.</p>
<p class="absatz ">Dalle deliberazioni dell’8 settembre 2020 in seno al Consiglio degli Stati è emerso che il fabbisogno di finanziamento del Centro nazionale ammonta a 200 000 franchi all’anno, di cui la metà è già assunta dalla Fondazione ch. Per il Centro internazionale è invece previsto un fabbisogno di finanziamento annuale di base tra 600 000 e 1 000 000 di franchi<sup><a href="#fn-d7e145" id="fnbck-d7e145">4</a></sup>.</p>
<p class="absatz ">Secondo gli autori della mozione, con l’IFF i Cantoni dispongono di un centro di competenze che da decenni mette a disposizione, non soltanto dei Cantoni ma anche della Confederazione e di altri Stati, i suoi servizi in materia di buon governo negli Stati con diversi livelli di potere. Il finanziamento della Confederazione permetterebbe di sostenere queste attività e di dare al federalismo l’attenzione che merita.</p>
<p class="absatz ">Pur sottolineando il ruolo svolto dall’IFF sul piano sia nazionale sia internazionale nel consolidamento e nello sviluppo dello Stato federale, il Consiglio federale ha proposto di respingere la mozione 19.3008, osservando in particolare che l’IFF beneficia già di un sostegno finanziario della Confederazione in quanto aggregato all’Università di Friburgo nonché tramite l’assegnazione sporadica di mandati concreti. D’altra parte, come rilevato dal capodipartimento dinanzi al Parlamento, una partecipazione della Confederazione al finanziamento di base dell’IFF richiederebbe la creazione di una nuova base legale.</p>
<p class="absatz ">Contro questo parere, il Consiglio nazionale e il Consiglio degli Stati hanno adottato a larga maggioranza<sup><a href="#fn-d7e161" id="fnbck-d7e161">5</a></sup> la mozione 19.3008 rispettivamente il 10 settembre 2019 e l’8 settembre 2020. Il Consiglio federale è dunque incaricato di attuarla.</p>
<div class="footnotes">
<p id="fn-d7e119"><sup><a href="#fnbck-d7e119">2</a></sup><sup></sup>  <a href="https://www.parlament.ch/it/ratsbetrieb/suche-curia-vista/geschaeft?AffairId=20183238" target="_blank">
				www.parlamento.ch
			</a> &gt; Attività parlamentare &gt; Ricerca Curia Vista &gt; 18.3238</p>
<p id="fn-d7e130"><sup><a href="#fnbck-d7e130">3</a></sup><sup></sup>  <a href="https://www.parlament.ch/it/ratsbetrieb/suche-curia-vista/geschaeft?AffairId=20193008" target="_blank">
				www.parlamento.ch
			</a> &gt; Attività parlamentare &gt; Ricerca Curia Vista &gt; 19.3008</p>
<p id="fn-d7e145"><sup><a href="#fnbck-d7e145">4</a></sup><sup></sup>  Boll. Uff. <b>2020</b> S 692</p>
<p id="fn-d7e161"><sup><a href="#fnbck-d7e161">5</a></sup><sup></sup>  Consiglio nazionale: 128 voti favorevoli, 47 voti contrari, 1 astensione; Consiglio degli Stati: 24 voti favorevoli, 15 voti contrari, 1 astensione.</p>
</div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Alternative esaminate e opzione scelta</a>
</h2>
<div class="collapseable">
<section id="lvl_1/lvl_1.3/lvl_1.3.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.3/lvl_1.3.1">1.3.1 Accordo tra il DFAE (DSC) e il Centro internazionale</a>
</h3>
<div class="collapseable">
<p class="absatzvor ">In seguito alla modifica degli statuti dell’IFF nel dicembre 2019 e alla separazione sul piano amministrativo e finanziario del Centro nazionale e del Centro internazionale, il Dipartimento federale degli affari esteri (DFAE), tramite la Direzione dello sviluppo e della cooperazione (DSC), ha convenuto con il Centro internazionale un contributo finanziario annuale pari a 250 000 franchi per quattro anni, con inizio nel 2021.</p>
<p class="absatz ">In effetti, considerato l’allineamento delle attività del Centro internazionale con gli obiettivi della politica estera del DFAE, si è ritenuto che la legge federale del 19 marzo 1976<sup><a href="#fn-d7e177" id="fnbck-d7e177">6</a></sup> su la cooperazione allo sviluppo e l’aiuto umanitario internazionali, la legge federale del 30 settembre 2016<sup><a href="#fn-d7e188" id="fnbck-d7e188">7</a></sup> sulla cooperazione con gli Stati dell’Europa dell’Est e le pertinenti ordinanze, nonché la legge federale del 19 dicembre 2003<sup><a href="#fn-d7e200" id="fnbck-d7e200">8</a></sup> su misure di promozione civile della pace e di rafforzamento dei diritti dell’uomo fornivano in maniera generale una base legale sufficiente.</p>
<p class="absatz ">Visto il sostegno concesso dal DFAE (DSC), si è posta la questione se la mozione non potesse essere considerata già attuata. Ciò non è il caso in quanto la soluzione convenuta con il DFAE (DSC) è limitata a quattro anni e l’importo concesso copre soltanto una parte delle necessità finanziarie del Centro internazionale. D’altra parte, le attività del Centro nazionale sono escluse dall’accordo. A fine 2023 il DFAE (DSC) ha inoltre annunciato all’IFF che il contratto concernente il Centro internazionale non verrà rinnovato dopo il 2024.</p>
<p class="absatz ">E comunque, a causa della loro insufficiente densità normativa, le basi legali che consentono l’accordo con il DFAE (DSC) non consentirebbero un finanziamento regolare dell’IFF. Esse concernono inoltre unicamente le attività del Centro internazionale che sono allineate con gli obiettivi della cooperazione internazionale del DFAE. Il finanziamento richiesto dalla mozione 19.3008 interessa per contro anche il Centro nazionale.</p>
<p class="absatz ">In considerazione di quanto precede, l’accordo con il DFAE (DSC) va considerato provvisorio e insufficiente ai fini dell’attuazione della mozione.</p>
<div class="footnotes">
<p id="fn-d7e177"><sup><a href="#fnbck-d7e177">6</a></sup><sup></sup>  <a href="https://fedlex.data.admin.ch/eli/cc/1977/1352_1352_1352" target="_blank">RS <b>974.0</b></a></p>
<p id="fn-d7e188"><sup><a href="#fnbck-d7e188">7</a></sup><sup></sup>  <a href="https://fedlex.data.admin.ch/eli/oc/2017/323" target="_blank">RU <b>2017</b> 3219</a></p>
<p id="fn-d7e200"><sup><a href="#fnbck-d7e200">8</a></sup><sup></sup>  <a href="https://fedlex.data.admin.ch/eli/cc/2004/253" target="_blank">RS <b>193.9</b></a></p>
</div>
</div></section><section id="lvl_1/lvl_1.3/lvl_1.3.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.3/lvl_1.3.2">1.3.2 Altre opzioni scartate</a>
</h3>
<div class="collapseable">
<p class="absatzvor ">Si è esaminato se altre leggi offrissero basi legali sufficienti per la concessione di un finanziamento all’IFF da parte della Confederazione. Orbene, né la legge federale del 14 dicembre 2012<sup><a href="#fn-d7e221" id="fnbck-d7e221">9</a></sup> sulla promozione della ricerca e dell’innovazione, né la legge federale del 30 settembre 2011<sup><a href="#fn-d7e232" id="fnbck-d7e232">10</a></sup> sulla promozione e sul coordinamento del settore universitario svizzero offrono una base legale adeguata, in particolare in quanto la mozione non chiede di finanziare attività di ricerca e d’insegnamento.</p>
<p class="absatz ">È stata pure esaminata l’opzione che prevede l’adesione della Confederazione al Consiglio di fondazione della Fondazione ch, dalla quale deriva storicamente l’IFF e che può delegare fino a tre membri in seno al Consiglio dello stesso (cfr. art. 6 cpv. 3 degli statuti del 9 dicembre 2019 dell’IFF<sup><a href="#fn-d7e245" id="fnbck-d7e245">11</a></sup>). Questa soluzione non permetterebbe però di conseguire l’obiettivo della mozione. D’altronde, l’adesione della Confederazione al Consiglio di fondazione non supplirebbe al fatto che la concessione di aiuti finanziari esige una base legale.</p>
<p class="absatz ">La mozione non potrebbe inoltre essere attuata mediante nuove disposizioni inserite in una legge esistente, in quanto nessuna legge vigente permette attualmente di finanziare le attività sia del Centro nazionale sia del Centro internazionale.</p>
<p class="absatz ">Un’altra opzione avrebbe potuto essere l’emanazione di una nuova legge sulla promozione del federalismo in generale. Orbene, una legge di questo tipo potrebbe avere ripercussioni economiche importanti per la Confederazione, dato che altre organizzazioni e istituti oltre all’IFF potrebbero fondarsi su di essa per chiedere sussidi. D’altra parte non consentirebbe di stabilire criteri e requisiti di finanziamento sufficientemente chiari per considerare adeguatamente la situazione dell’IFF. Questa opzione è stata dunque scartata.</p>
<p class="absatz ">Infine, si è esaminato se la mozione potesse essere attuata sulla base dell’articolo 122 della legge del 13 dicembre 2022<sup><a href="#fn-d7e262" id="fnbck-d7e262">12</a></sup> sul Parlamento, secondo cui lo stralcio di una mozione può essere proposto anche qualora non sia più giustificato mantenere un mandato inadempiuto. Nella fattispecie la situazione finanziaria precaria della Confederazione potrebbe costituire un motivo per proporre lo stralcio. Questa opzione è stata tuttavia scartata poiché non rispetta la volontà del Parlamento.</p>
<div class="footnotes">
<p id="fn-d7e221"><sup><a href="#fnbck-d7e221">9</a></sup><sup></sup>  <a href="https://fedlex.data.admin.ch/eli/cc/2013/786" target="_blank">RS <b>420.1</b></a></p>
<p id="fn-d7e232"><sup><a href="#fnbck-d7e232">10</a></sup><sup></sup>  <a href="https://fedlex.data.admin.ch/eli/cc/2014/691" target="_blank">RS <b>414.20</b></a></p>
<p id="fn-d7e245"><sup><a href="#fnbck-d7e245">11</a></sup><sup></sup>  Gli statuti dell’IFF (non disponibili in italiano) sono consultabili al seguente sito: <a href="https://www.unifr.ch/federalism/fr/institut/profil.html" target="_blank">
				www.unifr.ch
			</a> &gt; Facultés &gt; Faculté de droit &gt; Instituts &gt; Institut du fédéralisme &gt; Institut &gt; Statuts.</p>
<p id="fn-d7e262"><sup><a href="#fnbck-d7e262">12</a></sup><sup></sup> <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p>
</div>
</div></section><section id="lvl_1/lvl_1.3/lvl_1.3.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.3/lvl_1.3.3">1.3.3 Opzione scelta e posizione del Consiglio federale</a>
</h3>
<div class="collapseable">
<p class="absatzvor ">Considerato quanto precede, il Consiglio federale propone di attuare la mozione 19.3008 creando una nuova base legale sotto forma di legge federale sugli aiuti finanziari a favore dell’Istituto del federalismo.</p>
<p class="absatz ">La creazione di una legge federale specifica permette di stabilire criteri e requisiti chiari per il sostegno finanziario all’IFF. Contrariamente alla creazione di una legge generale sulla promozione del federalismo, questa soluzione ha pure il merito di attuare appieno l’obiettivo perseguito dalla mozione senza necessariamente generare un effetto a cascata che obbligherebbe la Confederazione a sussidiare altri istituti, centri e attività. Il presente disegno di legge consente dunque di rispettare la volontà che il Parlamento ha espresso chiaramente adottando la mozione.</p>
</div></section>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Rapporto con il programma di legislatura e le strategie del Consiglio federale</a>
</h2>
<div class="collapseable">
<p class="absatzvor ">Il progetto non è annunciato né nel messaggio del 24 gennaio 2024<sup><a href="#fn-d7e283" id="fnbck-d7e283">13</a></sup> sul programma di legislatura 2023–2027 né nel decreto federale del 6 giugno 2024<sup><a href="#fn-d7e295" id="fnbck-d7e295">14</a></sup> sul programma di legislatura 2023–2027.</p>
<div class="footnotes">
<p id="fn-d7e283"><sup><a href="#fnbck-d7e283">13</a></sup><sup></sup>  <a href="https://fedlex.data.admin.ch/eli/fga/2024/525" target="_blank">FF <b>2024</b> 525</a></p>
<p id="fn-d7e295"><sup><a href="#fnbck-d7e295">14</a></sup><sup></sup>  <a href="https://fedlex.data.admin.ch/eli/fga/2024/1440" target="_blank">FF <b>2024</b> 1440</a></p>
</div>
</div></section><section id="lvl_1/lvl_1.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.5">1.5 Intervento parlamentare</a>
</h2>
<div class="collapseable"><p class="absatzvor ">Il presente disegno di legge soddisfa la richiesta della mozione 19.3008 «Centro di competenze per il federalismo. Partecipazione al finanziamento di base» depositata dalla CIP‑N. Il Consiglio federale propone quindi di togliere dal ruolo la mozione.</p></div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura di consultazione e risultati principali</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Procedura di consultazione</a>
</h2>
<div class="collapseable">
<p class="absatzvor ">La procedura di consultazione relativa all’avamprogetto di legge federale sugli aiuti finanziari a favore dell’Istituto del federalismo si è tenuta dal 10 aprile al 12 luglio 2024.</p>
<p class="absatz ">Rispetto all’avamprogetto posto in consultazione esterna, il presente disegno di legge non ha subito modifiche.</p>
<p class="absatz ">I Cantoni, i partiti rappresentati nell’Assemblea federale, le associazioni mantello nazionali dei Comuni, delle città e delle regioni di montagna, le associazioni mantello nazionali dell’economia nonché altre organizzazioni interessate sono stati invitati a pronunciarsi.</p>
<p class="absatz ">In totale sono pervenuti 33 pareri divisi tra 25 Cantoni<sup><a href="#fn-d7e323" id="fnbck-d7e323">15</a></sup>, quattro partiti politici<sup><a href="#fn-d7e331" id="fnbck-d7e331">16</a></sup> e quattro tra organizzazioni e altri partecipanti<sup><a href="#fn-d7e339" id="fnbck-d7e339">17</a></sup>.</p>
<div class="footnotes">
<p id="fn-d7e323"><sup><a href="#fnbck-d7e323">15</a></sup><sup></sup>  AG, AI, AR, BE, BL, BS, FR, GE, GL, GR, JU, LU, NE, NW, OW, SG, SH, SZ, TG, TI, UR, VD, VS, ZG, ZH.</p>
<p id="fn-d7e331"><sup><a href="#fnbck-d7e331">16</a></sup><sup></sup>  PLR, PES, PS, UDC.</p>
<p id="fn-d7e339"><sup><a href="#fnbck-d7e339">17</a></sup><sup></sup>  economiesuisse, USS, CSS, régioncapitalesuisse.</p>
</div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Risultati principali</a>
</h2>
<div class="collapseable">
<p class="absatzvor ">Sei partecipanti<sup><a href="#fn-d7e351" id="fnbck-d7e351">18</a></sup> si sono espressi a favore dell’avamprogetto. Ritengono che l’IFF svolga un ruolo fondamentale nel suo settore di competenza e che un finanziamento federale sia dunque opportuno.</p>
<p class="absatz ">Quattordici partecipanti<sup><a href="#fn-d7e361" id="fnbck-d7e361">19</a></sup> si sono espressi a favore del finanziamento, ma suggeriscono di considerare soluzioni diverse dalla nuova legge proposta dal Consiglio federale. Sostengono la partecipazione finanziaria della Confederazione ai servizi dell’IFF a livello nazionale e internazionale, ma ritengono opportuno valutare se la base giuridica necessaria per il finanziamento federale del Centro internazionale possa essere creata integrando in modo mirato una legge esistente. Per quanto riguarda il Centro nazionale, poiché il fabbisogno di finanziamenti è piuttosto modesto, trovano accettabile rinunciare alla creazione di una base giuridica formale.</p>
<p class="absatz " msg:wcstyle02-2="loose pPr/keepLines" xmlns:msg="urn:com:c-moria:legi4ch:xslt:message">Tredici partecipanti<sup><a href="#fn-d7e371" id="fnbck-d7e371">20</a></sup> respingono l’avamprogetto. Condividono il parere del Consiglio federale secondo cui non è opportuno fornire ulteriori finanziamenti a un singolo istituto aggregato a un’università che già riceve finanziamenti in virtù della LPSU. Ritengono inoltre che non sia appropriato assumere nuovi impegni finanziari in un momento in cui il bilancio della Confederazione non può sostenere spese aggiuntive.</p>
<div class="footnotes">
<p id="fn-d7e351"><sup><a href="#fnbck-d7e351">18</a></sup><sup></sup>  GE, NE, UR, PES, PS, USS.</p>
<p id="fn-d7e361"><sup><a href="#fnbck-d7e361">19</a></sup><sup></sup>  AG, BE, BS, FR, GL, GR, JU, NW, TI, VD, VS, ZG, CSS, régioncapitalesuisse.</p>
<p id="fn-d7e371"><sup><a href="#fnbck-d7e371">20</a></sup><sup></sup>  AI, AR, BL, LU, NW, SH, SG, SZ, TG, ZH, PLR, UDC, economiesuisse.</p>
</div>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Valutazione dei risultati</a>
</h2>
<div class="collapseable">
<p class="absatzvor ">I risultati della procedura di consultazione esterna non hanno mostrato una chiara tendenza a favore o a sfavore dell’avamprogetto. Il Consiglio federale lo ha quindi trasmesso al Parlamento.</p>
<p class="absatz ">Poiché nessuna proposta di miglioramento è stata ritenuta convincente, l’avamprogetto è rimasto invariato.</p>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta al Parlamento di non entrare in materia</a>
</h1>
<div class="collapseable">
<p class="absatzvor ">Come menzionato nel suo parere alla mozione 19.3008 «Centro di competenza per il federalismo. Partecipazione al finanziamento di base», il Consiglio federale è scettico riguardo a ulteriori aiuti finanziari a favore dell’IFF. Finanziare un istituto aggregato a un’università che già riceve un finanziamento in virtù della LPSU è quantomeno discutibile. Inoltre, la Confederazione partecipa al finanziamento delle attività dell’IFF tramite mandati mirati. Risulta inoltre che i requisiti posti dalla legge del 5 ottobre 1990<sup><a href="#fn-d7e389" id="fnbck-d7e389">21</a></sup> sui sussidi (LSu) possano essere soddisfatti soltanto con difficoltà: questo vale in particolare per il principio secondo cui il beneficiario deve aver esaurito gli sforzi di autofinanziamento o altre possibilità di finanziamento.</p>
<p class="absatz ">In occasione dell’avvio della procedura di consultazione dell’avamprogetto di legge, il Consiglio federale aveva annunciato che, a seconda dei risultati della consultazione esterna, prevedeva di proporre al Parlamento di non entrare in materia sul disegno.</p>
<p class="absatz ">Non essendo emersa una tendenza chiara dai risultati della consultazione esterna, il Consiglio federale propone al Parlamento di non entrare in materia sul presente disegno di legge, in particolare in quanto la situazione finanziaria della Confederazione non permette di aggiungere ulteriori spese che non siano indispensabili.</p>
<div class="footnotes"><p id="fn-d7e389"><sup><a href="#fnbck-d7e389">21</a></sup><sup></sup>  <a href="https://fedlex.data.admin.ch/eli/cc/1991/857_857_857" target="_blank">RS <b>616.1</b></a></p></div>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Punti essenziali del progetto</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Normativa proposta</a>
</h2>
<div class="collapseable">
<p class="absatzvor ">Il disegno di legge prevede la creazione di una legge in senso formale sugli aiuti finanziari a favore dell’IFF. Il suo obiettivo è sostenere l’IFF affinché possa promuovere a livello internazionale il federalismo fondandosi sull’esperienza della Svizzera, informare, consigliare e sensibilizzare su questioni connesse al federalismo svizzero e monitorarlo. Gli aiuti finanziari sono subordinati alla condizione di non servire al finanziamento di attività di ricerca e di insegnamento ai sensi della LSPU nonché di formazione continua ai sensi della legge federale del 20 giugno 2014<sup><a href="#fn-d7e410" id="fnbck-d7e410">22</a></sup> sulla formazione continua (LFCo).</p>
<div class="footnotes"><p id="fn-d7e410"><sup><a href="#fnbck-d7e410">22</a></sup><sup></sup>  <a href="https://fedlex.data.admin.ch/eli/cc/2016/132" target="_blank">RS <b>419.1</b></a></p></div>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Compatibilità tra compiti e finanze</a>
</h2>
<div class="collapseable"><p class="absatzvor ">La nuova legge avrà ripercussioni finanziarie per la Confederazione in quanto prevede la possibilità di concedere aiuti finanziari. Per il calcolo delle ripercussioni si rinvia al capitolo 5. Sono previsti meccanismi che consentono alla Confederazione di con-trollare la concessione dei sussidi. Ad ogni modo, questi ultimi sono concessi unicamente nei limiti dei crediti approvati dal Parlamento.</p></div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Attuazione</a>
</h2>
<div class="collapseable"><p class="absatzvor ">L’intera materia è disciplinata nel disegno in senso formale e le disposizioni proposte non dovranno essere precisate mediante un’ordinanza.</p></div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento ai singoli articoli</a>
</h1>
<div class="collapseable">
<p class="titelartikelkomm man-font-style-italic ">Ingresso</p>
<p class="absatz ">Il disegno di legge si fonda su una competenza intrinseca della Confederazione dalla quale si può dedurre la possibilità di legiferare affinché un federalismo solido continui a caratterizzare la Svizzera, favorisca il buon governo del Paese e faccia splendere la Svizzera a livello internazionale. Il federalismo è infatti uno dei pilastri fondamentali del sistema politico svizzero. Così come i Cantoni, la Confederazione è autorizzata a legiferare per preservare questo elemento costitutivo dell’identità svizzera. L’attività legislativa comprende la competenza di concedere aiuti finanziari in questo ambito. L’ingresso rinvia dunque all’articolo 173 capoverso 2 della Costituzione federale (Cost.)<sup><a href="#fn-d7e435" id="fnbck-d7e435">23</a></sup>. In effetti, trattandosi di una competenza intrinseca della Confederazione, è possibile, in mancanza di un’altra base costituzionale esplicita, rinviare a tale articolo.</p>
<p class="absatz ">Inoltre, poiché le attività dell’IFF rientrano pure nell’ambito della cooperazione internazionale, della promozione della pace e della cura dell’immagine della Svizzera all’estero, il disegno di legge si fonda anche sull’articolo 54 capoverso 1 Cost. (Politica estera).</p>
<p class="titelartikelkomm man-font-style-italic ">Art. 1<span class="man-font-style-normal"> Oggetto</span></p>
<p class="absatz ">Questa disposizione presenta l’oggetto del disegno di legge che disciplina gli aiuti finanziari della Confederazione a favore dell’IFF. Si tratta più precisamente di aiuti finanziari ai sensi dell’articolo 3 capoverso 1 LSu. Poiché l’IFF non ha personalità giuridica, per concedergli dei sussidi è necessario passare per il tramite dell’Università di Friburgo, alla quale è aggregato.</p>
<p class="titelartikelkomm man-font-style-italic ">Art. 2<span class="man-font-style-normal"> Attività sussidiate</span></p>
<p class="absatz ">Il capoverso 1 precisa le attività che possono essere sussidiate dalla Confederazione, se i crediti sono sufficienti. La Confederazione, infatti, può concedere aiuti finanziari soltanto nei limiti dei crediti stanziati dal Parlamento (art. 7 lett. h LSu). </p>
<p class="absatz ">Le attività sussidiabili rientrano in tre ambiti. Il primo ambito (art. 2 cpv. 1 lett. a) è quello della promozione a livello internazionale del federalismo fondata sull’esperienza della Svizzera. Gli aiuti finanziari permetteranno ad esempio di accogliere delegazioni estere per spiegare loro il funzionamento del federalismo elvetico, rispondere alle loro domande e aiutare altri Paesi a trovare soluzioni di buon governo ispirate al sistema svizzero. Si tratta di promuovere a livello internazionale la competenza svizzera in materia di federalismo, inclusi il rispetto dei diritti umani, la democrazia, la pace e lo sviluppo, il che contribuisce pure alla buona immagine del nostro Paese all’estero. Questo primo ambito è più specificamente connesso alle attività internazionali dell’IFF, includendo l’accoglienza di delegazioni estere che a volte si recano in Svizzera per viaggi di studio di diversi giorni sotto forma di seminari di formazione continua.</p>
<p class="absatz ">Va notato che in passato si riteneva che le attività internazionali dell’IFF potessero rientrare nella cooperazione internazionale di cui alla legge federale del 19 marzo 1976<sup><a href="#fn-d7e462" id="fnbck-d7e462">24</a></sup> su la cooperazione allo sviluppo e l’aiuto umanitario internazionali, alla legge federale del 30 settembre 2016<sup><a href="#fn-d7e473" id="fnbck-d7e473">25</a></sup> sulla cooperazione con gli Stati dell’Europa dell’Est con le relative ordinanze e alla legge federale del 19 dicembre 2003<sup><a href="#fn-d7e485" id="fnbck-d7e485">26</a></sup> su misure di promozione civile della pace e di rafforzamento dei diritti dell’uomo. È d’altronde su questa base che la DSC (DFAE) ha concesso il suo finanziamento al Centro internazionale dell’IFF (v. n. 1.3.1). L’articolo 2 capoverso 1 lettera a del presente disegno dovrà essere interpretato in modo da coprire anche questo tipo di attività, che non saranno dunque più finanziate per altre vie, in particolare dalla DSC (DFAE).</p>
<p class="absatz ">Le attività d’informazione, consulenza e sensibilizzazione connesse al federalismo svizzero costituiscono il secondo ambito sussidiabile (art. 2 cpv. 1 lett. b). L’IFF potrà in tal modo potenziare il suo ruolo d’interlocutore in materia di federalismo in Svizzera. Questi aiuti permetteranno all’IFF in particolare di rispondere a domande, dell’Amministrazione federale o di altre entità, concernenti il federalismo senza troppe complicazioni e formalità, al pari di un organo di contatto permanentemente disponibile. Gli aiuti finanziari consentiranno inoltre all’IFF di sensibilizzare in particolare gli attori pubblici sulle questioni connesse al federalismo. Va da sé che nella misura del possibile l’IFF dovrà continuare a cercare di coprire i costi di queste attività fatturando le sue prestazioni ai beneficiari direttamente interessati.</p>
<p class="absatz ">Il terzo ambito concerne il monitoraggio del federalismo svizzero (art. 2 cpv. 1 lett. c). L’IFF svolge un ruolo importante in Svizzera in veste di osservatore del federalismo svizzero per quanto riguarda l’evoluzione delle pertinenti legislazioni e giurisprudenze federali, cantonali e comunali nonché i rapporti tra le collettività pubbliche (Confederazione, Cantoni e Comuni). Su mandato della Fondazione ch, l’IFF sta monitorando gli sviluppi in materia di federalismo nella legislazione, nella giurisprudenza e nella letteratura. La sua attuale situazione finanziaria non gli consente tuttavia di reagire sempre con la dovuta tempestività ai diversi sviluppi. Si tratta dunque di potenziare questo ruolo dell’IFF e di permettere un monitoraggio del federalismo ad ampio raggio.</p>
<p class="absatz ">Il capoverso 2 lettera a prevede che non siano concessi aiuti finanziari per le attività di ricerca e di insegnamento ai sensi della LPSU. Per queste attività, l’IFF riceve già tramite l’Università di Friburgo un finanziamento da parte della Confederazione in virtù della LPSU. Il capoverso 2 lettera b esclude ugualmente le attività di formazione continua ai sensi della LFCo. In linea di principio, i costi delle formazioni continue devono infatti essere fatturati (cfr. art. 9 LFCo).</p>
<p class="titelartikelkomm man-font-style-italic ">Art. 3<span class="man-font-style-normal"> Domanda</span></p>
<p class="absatz ">Dato che l’IFF non ha personalità giuridica, il capoverso 1 precisa che spetta all’Università di Friburgo presentare l’eventuale domanda di aiuti finanziari inviandola all’Ufficio federale di giustizia (UFG) al più tardi sei mesi prima del primo anno per il quale sono chiesti gli aiuti finanziari. </p>
<p class="absatz ">Il capoverso 2 prevede che l’Università di Friburgo alleghi alla domanda il piano finanziario dell’IFF per l’anno in corso e gli anni per i quali sono chiesti gli aiuti finanziari, la descrizione dettagliata delle attività oggetto della domanda nonché la pianificazione del loro finanziamento. Quest’ultima permetterà di verificare che il fabbisogno finanziario effettivo necessario per svolgere le attività non venga superato. Il capoverso 2 lettera c prevede che l’Università di Friburgo alleghi anche i conti dell’IFF degli ultimi quattro anni nonché i relativi rapporti dell’ufficio di revisione esterno. </p>
<p class="absatz ">Il capoverso 3 prevede che spetti all’UFG decidere sulle domande nel quadro dei suoi compiti connessi al federalismo e che a tal scopo sia autorizzato a trattare i dati personali necessari. Gli aiuti finanziari previsti dalla presente legge sostituiranno quelli concessi a titolo provvisorio dalla DSC (v. n. 1.3.1).</p>
<p class="titelartikelkomm man-font-style-italic ">Art. 4<span class="man-font-style-normal"> Durata degli aiuti finanziari</span></p>
<p class="absatz ">Il presente articolo precisa che gli aiuti finanziari possono essere concessi per periodi di quattro anni al massimo. Questa durata assicura all’IFF una certa prevedibilità del bilancio a medio termine.</p>
<p class="titelartikelkomm man-font-style-italic ">Art. 5<span class="man-font-style-normal"> Ammontare degli aiuti finanziari</span></p>
<p class="absatz ">Questa disposizione ha per oggetto l’ammontare degli aiuti finanziari. Il capoverso 1 dispone che gli aiuti finanziari siano stanziati sotto forma di importi forfettari annuali. Il capoverso 2 prevede due requisiti il cui rispetto va verificato globalmente per ognuno degli ambiti d’attività di cui all’articolo 2 capoverso 1 lettere a, b e c. Secondo il capoverso 2 lettera a gli aiuti finanziari non possono superare la metà delle spese previste in ogni ambito d’attività. Questa disposizione mira a garantire che il beneficiario compia, conformemente alla LSu, sufficienti sforzi di autofinanziamento e non dipenda unicamente dagli aiuti finanziari della Confederazione. In seguito, secondo l’articolo 5 capoverso 2 lettera b gli aiuti finanziari non possono superare la quota delle spese previste non coperta da altre fonti di finanziamento. Se le altre fonti di finanziamento coprono ad esempio il 60 per cento dei costi delle attività rientranti in uno degli ambiti di attività di cui all’articolo 2 capoverso 1, la quota di aiuti finanziari concessa dalla Confederazione ammonterà al massimo al 40 per cento.</p>
<p class="absatz ">Conformemente alla LSu sono considerate soltanto le spese necessarie a un’esecuzione efficace ed economica delle attività per le quali sono chiesti gli aiuti finanziari.</p>
<p class="titelartikelkomm man-font-style-italic ">Art. 6<span class="man-font-style-normal"> Allestimento di rapporti</span></p>
<p class="absatz ">Il capoverso 1 prevede che l’Università di Friburgo allestisca annualmente un rapporto all’attenzione dell’UFG in cui riferisce sull’utilizzo degli aiuti finanziari da parte dell’IFF. </p>
<p class="absatz ">Secondo il capoverso 2 l’Università di Friburgo incarica l’ufficio di revisione esterno di esaminare il rapporto e il rispetto delle condizioni di utilizzo degli aiuti finanziari. In seguito trasmette il rapporto dell’ufficio di revisione esterno all’UFG. Questa disposizione intende consentire un controllo indipendente del rapporto concernente l’utilizzo degli aiuti finanziari.</p>
<p class="titelartikelkomm man-font-style-italic ">Art. 7<span class="man-font-style-normal"> Diritto d’informazione e consultazione</span></p>
<p class="absatz ">Il capoverso 1 precisa che l’UFG può chiedere all’Università di Friburgo le informazioni e l’accesso ai documenti di cui ha bisogno per eseguire il presente disegno di legge. Questa disposizione consente ad esempio all’UFG di chiedere informazioni supplementari al fine di stabilire l’ammontare degli aiuti finanziari.</p>
<p class="absatz ">Secondo il capoverso 2 l’UFG può chiedere all’ufficio di revisione o a un’impresa di revisione di chiarire determinati punti. Le spese che ne derivano sono a carico dell’IFF.</p>
<p class="absatz ">In combinato disposto con l’articolo 6, l’articolo 7 fornisce all’UFG strumenti adeguati a controllare il rispetto delle condizioni della concessione degli aiuti finanziari.</p>
<p class="titelartikelkomm man-font-style-italic ">Art. 8<span class="man-font-style-normal"> Referendum ed entrata in vigore</span></p>
<p class="absatz ">Il disegno di legge sottostà a referendum facoltativo. Il Consiglio federale ne determina l’entrata in vigore.</p>
<div class="footnotes">
<p id="fn-d7e435"><sup><a href="#fnbck-d7e435">23</a></sup><sup></sup>  <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e462"><sup><a href="#fnbck-d7e462">24</a></sup><sup></sup>  <a href="https://fedlex.data.admin.ch/eli/cc/1977/1352_1352_1352" target="_blank">RS <b>974.0</b></a></p>
<p id="fn-d7e473"><sup><a href="#fnbck-d7e473">25</a></sup><sup></sup>  <a href="https://fedlex.data.admin.ch/eli/oc/2017/323" target="_blank">RU <b>2017</b> 3219</a></p>
<p id="fn-d7e485"><sup><a href="#fnbck-d7e485">26</a></sup><sup></sup>  <a href="https://fedlex.data.admin.ch/eli/cc/2004/253" target="_blank">RS <b>193.9</b></a></p>
</div>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<p class="absatzvor ">Il disegno di legge comporta ripercussioni finanziarie per la Confederazione. Secondo le cifre menzionate nei dibattiti parlamentari e confermate dall’IFF nel 2022, le necessità di finanziamento attualmente previste ammontano a 200 000 franchi l’anno per le attività nazionali e tra 600 000 e 1 000 000 di franchi per quelle internazionali. Conformemente all’articolo 5 capoverso 2 del disegno di legge, a condizione che gli importi siano connessi alle attività descritte all’articolo 2 capoverso 1, la Confederazione potrà versare aiuti finanziari che coprono al massimo la metà delle spese, ossia 100 000 franchi per le attività nazionali e al massimo 500 000 franchi per quelle internazionali. In ogni caso gli aiuti non potranno superare la quota delle spese previste che non è coperta da altre fonti di finanziamento.</p>
<p class="absatz ">La Confederazione esaminerà secondo il suo libero apprezzamento le domande di aiuti finanziari, che ad ogni modo potranno essere concessi unicamente nei limiti dei crediti stanziati dal Parlamento.</p>
<p class="absatz ">Il disegno ha pure determinate ripercussioni sul personale della Confederazione. Nel quadro dei suoi compiti connessi al federalismo, l’UFG esaminerà le domande dell’Università di Friburgo e redigerà le relative decisioni. Il progetto prevede che gli aiuti finanziari possano essere concessi per un periodo di quattro anni al massimo e che siano versati sotto forma di importi forfettari annuali. Secondo le stime le attuali risorse di personale dell’Amministrazione federale dovrebbero riuscire a far fronte a questo onere aggiuntivo.</p>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni</a>
</h2>
<div class="collapseable">
<p class="absatzvor ">Sarà l’Università di Friburgo a dover presentare la domanda per il versamento degli aiuti finanziari.</p>
<p class="absatz ">Il disegno di legge è anche nell’interesse dei Cantoni in generale in quanto rafforza il federalismo. </p>
<p class="absatz ">Come esposto in precedenza (v. n. 1.1), i Cantoni versano già oggi dei contributi a favore dell’IFF tramite la Fondazione ch che però non sono sufficienti per garantire l’esecuzione di tutte le sue attività. La normativa proposta consente alla Confederazione di contribuire al suo finanziamento. </p>
<p class="absatz ">Tuttavia, come emerge dal parere del Consiglio federale in risposta alla mozione, poiché l’IFF è aggregato all’Università di Friburgo il disegno di legge potrebbe privilegiare questo istituto rispetto ad altri.</p>
</div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor ">Il sostegno della Confederazione all’IFF costituisce una misura che rientra nella promozione del federalismo in quanto caratteristica essenziale della Svizzera. In virtù della sua competenza intrinseca, la Confederazione è abilitata a legiferare, parallelamente ai Cantoni, a favore del sostegno a questo pilastro del sistema politico svizzero. L’ingresso del disegno di legge rinvia dunque a questa competenza citando l’articolo 173 capoverso 2 Cost.</p>
<p class="absatz ">Poiché le attività dell’IFF rientrano pure nell’ambito della cooperazione internazionale, della promozione della pace e dell’immagine della Svizzera all’estero, il disegno di legge si fonda anche sull’articolo 54 capoverso 1 Cost.</p>
<p class="absatz ">Tuttavia, come rilevato dal Consiglio federale nel suo parere alla mozione 19.3008, il fatto di privilegiare un istituto universitario rimane discutibile sul piano costituzionale.</p>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con gli impegni internazionali della Svizzera</a>
</h2>
<div class="collapseable"><p class="absatzvor ">Il presente disegno di legge non influisce sugli impegni internazionali della Svizzera.</p></div></section><section id="lvl_7/lvl_7.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.3">7.3 Forma dell’atto</a>
</h2>
<div class="collapseable">
<p class="absatzvor ">Per l’atto da adottare è prevista la forma di una nuova legge in senso formale. In effetti, come già rilevato dal Consiglio federale nel suo parere alla mozione 19.3008, l’adozione di quest’ultima implica una nuova base legale.</p>
<p class="absatz ">Conformemente all’articolo 164 Cost. tutte le disposizioni importanti che contengono norme di diritto sono emanate sotto forma di legge federale. Il presente atto normativo adempie questo requisito.</p>
<p class="absatz ">Secondo l’articolo 141 capoverso 1 lettera a Cost. le leggi federali sono sottoposte a referendum facoltativo. Il presente disegno di legge prevede esplicitamente il referendum facoltativo (art. 8).</p>
</div></section><section id="lvl_7/lvl_7.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.4">7.4 Subordinazione al freno alle spese</a>
</h2>
<div class="collapseable">
<p class="absatzvor ">Il disegno di legge non prevede né sussidi né crediti d’impegno o dotazioni finanziarie implicanti una nuova spesa unica di oltre 20 milioni di franchi o nuove spese ricorrenti di oltre 2 milioni di franchi.</p>
<p class="absatz ">Il disegno prevede bensì la concessione di aiuti finanziari liberi, ossia sussidi che l’autorità ha il potere di concedere o rifiutare secondo il suo libero apprezzamento<sup><a href="#fn-d7e594" id="fnbck-d7e594">27</a></sup>. </p>
<p class="absatz ">Ad ogni modo, secondo le cifre menzionate nei dibattiti parlamentari e confermate dall’IFF nel 2022, gli aiuti finanziari dovrebbero situarsi al di sotto delle soglie previste all’articolo 159 capoverso 3 lettera b Cost.</p>
<div class="footnotes"><p id="fn-d7e594"><sup><a href="#fnbck-d7e594">27</a></sup><sup></sup>  DUBEY Jacques / ZUFFEREY Jean-Baptiste, Droit administratif général, Basilea 2014, pag. 482, N 1364.</p></div>
</div></section><section id="lvl_7/lvl_7.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.5">7.5 Rispetto del principio di sussidiarietà e del principio dell’equivalenza fiscale</a>
</h2>
<div class="collapseable"><p class="absatzvor ">Il disegno di legge non concerne la ripartizione dei compiti tra Confederazione e Cantoni o l’adempimento di tali compiti. Tuttavia, essendo alcune attività dell’IFF nell’interesse dei Cantoni, la Confederazione sostiene indirettamente anche l’adempimento di compiti cantonali.</p></div></section><section id="lvl_7/lvl_7.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.6">7.6 Conformità alle leggi sui sussidi</a>
</h2>
<div class="collapseable">
<p class="absatzvor ">I contributi a favore dell’IFF vanno qualificati come aiuti finanziari non rimborsabili secondo l’articolo 3 capoverso 1 LSu. La conformità alla LSu deve essere esaminata. Da quanto esposto qui di seguito, essa pare data solo in parte.</p>
<p class="absatz ">Il compito finanziato risponde all’interesse della Confederazione (cfr. art. 6 lett. a LSu), dato che si tratta di sostenere le attività dell’IFF connesse alla promozione a livello internazionale del federalismo fondata sull’esperienza della Svizzera, alla fornitura di prestazioni d’informazione, consulenza e sensibilizzazione, nonché al monitoraggio del federalismo svizzero.</p>
<p class="absatz ">Secondo l’articolo 6 lettera b LSu gli aiuti finanziari possono essere concessi se, secondo una giudiziosa ripartizione dei compiti e degli oneri, il compito non deve essere adempiuto o promosso autonomamente dai Cantoni. Nella fattispecie i Cantoni versano già all’IFF, per il tramite della Fondazione ch, un sussidio annuo di 100 000 franchi. Anche se la Confederazione ha un interesse nelle prestazioni di cui all’articolo 2 capoverso 1 del disegno di legge, ci si può chiedere se il finanziamento dell’IFF non debba rimanere di competenza dei Cantoni, dai quali emana originariamente l’IFF. Un finanziamento dell’IFF da parte della Confederazione in aggiunta a quello concesso in virtù della LPSU rischia di privilegiare questo istituto rispetto ad altri istituti che offrono prestazioni analoghe.</p>
<p class="absatz ">Secondo l’articolo 6 lettera c gli aiuti finanziari possono essere previsti se il compito non può essere debitamente adempiuto senza l’aiuto finanziario della Confederazione. L’IFF ritiene di non disporre di risorse sufficienti per adempiere in maniera duratura e completa i suoi compiti a livello internazionale e nazionale. È tuttavia difficile verificare questa condizione nella prassi.</p>
<p class="absatz ">Secondo l’articolo 6 lettera d LSu occorre che si sia già fatto capo agli sforzi autonomi che si possono ragionevolmente pretendere dal beneficiario e alle altre possibilità di finanziamento. Nella fattispecie ciò significa in particolare che la fatturazione delle prestazioni negli ambiti di cui all’articolo 2 capoverso 1 del disegno di legge non consente da sola di coprire i costi. Questo sembra effettivamente essere il caso per le attività a livello internazionale, che sono più onerose e i cui costi possono essere coperti solo raramente dai Paesi partner, che sovente sono in via di sviluppo. Per contro, è meno plausibile che la suddetta condizione si realizzi nell’ambito delle attività a livello nazionale.</p>
<p class="absatz ">Con il disegno di legge l’IFF dovrà continuare a fare capo agli sforzi autonomi che si possono ragionevolmente pretendere. L’articolo 5 capoverso 2 prevede infatti dei requisiti per il finanziamento.</p>
<p class="absatz ">Secondo l’articolo 6 lettera e LSu occorre pure che il compito non possa essere adempiuto in un altro modo più semplice, più efficace o più razionale. Nella fattispecie gli aiuti finanziari della Confederazione permetteranno all’IFF di garantire le sue attività di base, a livello nazionale e internazionale, negli ambiti previsti all’articolo 2 capoverso 1 del disegno di legge.</p>
<p class="absatz ">Conformemente all’articolo 7 lettera f LSu devono possibilmente essere previsti aiuti d’avvio, di adeguamento o di superamento limitati nel tempo. Nella fattispecie il disegno di legge prevede aiuti finanziari a titolo di finanziamento di base, conformemente agli obiettivi della mozione 19.3008. Non è prevista una limitazione temporale, ma i sussidi sono pensati in modo da lasciare alla Confederazione la facoltà di concederli o rifiutarli secondo il suo libero apprezzamento.</p>
<p class="absatz ">L’articolo 7 lettera h LSu prescrive inoltre che le disposizioni legali che disciplinano gli aiuti finanziari debbano per quanto possibile tenere conto degli imperativi della politica finanziaria, in particolare subordinando le prestazioni alle disponibilità creditizie e stabilendo quote massime. Questi criteri figurano nel disegno (cfr. art. 2 e 5). Sono pure previsti meccanismi atti a consentire alla Confederazione di verificare l’utilizzo degli aiuti finanziari e di ottenere tutte le informazioni necessarie (cfr. art. 6 e 7).</p>
</div></section><section id="lvl_7/lvl_7.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.7">7.7 Delega di competenze legislative</a>
</h2>
<div class="collapseable"><p class="absatzvor ">Il disegno di legge non prevede deleghe di competenze legislative.</p></div></section><section id="lvl_7/lvl_7.8"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.8">7.8 Protezione dei dati</a>
</h2>
<div class="collapseable"><p class="absatzvor ">Il disegno di legge non prevede alcun trattamento di dati personali degni di particolare protezione. La Confederazione ha il diritto di chiedere le informazioni e l’accesso ai documenti di cui ha bisogno per determinare l’ammontare degli aiuti finanziari.</p></div></section>
</div></section></main>
</div></body>
</html>
