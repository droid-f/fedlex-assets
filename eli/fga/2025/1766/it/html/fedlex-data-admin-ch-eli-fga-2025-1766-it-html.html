<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Ripartizione dei richiedenti l’asilo tra i Cantoni<br>Rapporto della CdG-S del 21 febbraio 2025<br>Parere del Consiglio federale</h1>
<p class="botschaftdatum man-space-before-3">del 21 maggio 2025</p>
</div>
<div id="preamble"><div>
<p class="salutation man-space-before-3">Onorevoli presidente e consiglieri,</p>
<p class="absatzvor man-space-before-8">conformemente all’articolo 158 della legge sul Parlamento, vi presentiamo il nostro parere in merito al rapporto del 21 febbraio 2025<sup><a href="#fn-d7e18" id="fnbck-d7e18">1</a></sup> della Commissione della gestione del Consiglio degli Stati (CdG-S) sulla ripartizione dei richiedenti l’asilo tra i Cantoni.</p>
<p class="absatzvor man-space-before-8">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">21 maggio 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<?del-struct abstand4pt><p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Parere</p>
<div class="footnotes"><p id="fn-d7e18"><sup><a href="#fnbck-d7e18">1</a></sup><sup></sup>  <a href="https://fedlex.data.admin.ch/eli/fga/2025/1709" target="_blank">FF <b>2025</b> 1709</a></p></div>
</div></div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">Il 24 gennaio 2023 le Commissioni della gestione delle Camere federali hanno incaricato il Controllo parlamentare dell’amministrazione (CPA) di procedere a una valutazione della ripartizione dei richiedenti l’asilo tra i Cantoni. Nel quadro della valutazione il CPA era incaricato di esaminare i seguenti interrogativi:</p>
<dl class="man-space-after-0">
<dt class="man-space-before-4">– </dt>
<dd class="man-space-before-4">La ripartizione dei richiedenti l’asilo tra i Cantoni è impostata in modo appropriato? </dd>
<dt class="man-space-before-4">– </dt>
<dd class="man-space-before-4">I processi e gli strumenti di tale ripartizione sono attuati in modo adeguato?</dd>
<dt class="man-space-before-4">– </dt>
<dd class="man-space-before-4">La ripartizione effettiva dei richiedenti l’asilo tra i Cantoni è adeguata?</dd>
</dl>
<p class="absatz man-space-before-4">Per rispondere agli interrogativi, il CPA ha analizzato le basi legali, le istruzioni, le informazioni scritte della SEM destinate ai Cantoni e altri documenti interni della SEM. In aggiunta il CPA ha intervistato collaboratori della Segreteria di Stato della migrazione (SEM) nonché rappresentanti dei Cantoni, della Commissione federale della migrazione e dell’Organizzazione svizzera di aiuto ai rifugiati. Ha inoltre incaricato la società di consulenza PrivatePublicConsulting GmbH (PPC) di analizzare il funzionamento dell’algoritmo impiegato per la ripartizione dei richiedenti l’asilo tra i Cantoni.</p>
<p class="absatz man-space-before-4">Il CPA ha concluso i suoi lavori con il rapporto del 21 giugno 2024 all’attenzione della Commissione della gestione del Consiglio degli Stati (CdG-S).</p>
<p class="absatz man-space-before-4">La CdG-S ha analizzato i risultati della valutazione, li ha valutati e ha emanato le pertinenti raccomandazioni, che ha sottoposto per parere al Consiglio federale il 21 febbraio 2025.</p>
<p class="absatz man-space-before-4">La CdG-S chiede al Consiglio federale di esprimere, entro il 30 maggio 2025, un parere sia sulle constatazioni e raccomandazioni del rapporto del CPA sia sul rapporto di valutazione del CPA; chiede inoltre di comunicarle con quali misure ed entro quali termini intende attuare le raccomandazioni.</p>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<p class="absatzvor man-space-before-8">La prassi odierna prevede, in linea di principio, una ripartizione dei richiedenti l’asilo proporzionale alla popolazione dei Cantoni, sulla base di un algoritmo che tiene conto di vari criteri. La ripartizione deve considerare sia gli interessi degni di protezione dei richiedenti l’asilo sia gli interessi dei Cantoni. Come evidenziato nel rapporto, globalmente la ripartizione tra i Cantoni funziona bene nonostante inevitabili conflitti di obiettivi e la varietà di criteri applicati. Una nuova valutazione del modello di ripartizione in essere presuppone tuttavia la collaborazione dei Cantoni, pertanto il Consiglio federale non è in grado di pronunciarsi in via definitiva sulla totalità delle raccomandazioni formulate dalla CdG-S.</p>
<p class="absatz man-space-before-4">Il presente parere verte sul rapporto della CdG-S. Il Consiglio federale non formula ulteriori osservazioni in margine al rapporto del CPA.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt"><i>Raccomandazione 1</i><i> Esaminare l’aumento dei criteri di ripartizione</i></p>
					<p class="absatz man-space-before-4">Il Consiglio federale è invitato a esaminare l’aumento dei criteri di ripartizione. Nel fare ciò terrà conto dei risultati del progetto pilota del PFZ e della critica espressa dagli esperti interpellati nei confronti della nozione di famiglia vigente secondo l’OAsi 1.</p>
				</td>
			</tr>
		</table></div>
<p class="absatz man-space-before-4">Il Consiglio federale approva la proposta di esaminare i criteri di ripartizione odierni. È sua intenzione tenere conto dei risultati del progetto pilota del Politecnico federale di Zurigo (PFZ) relativo a una ripartizione tra i Cantoni incentrata sul mercato del lavoro. A tal fine dovrà attendere i primi risultati della valutazione del progetto pilota del PFZ, che dovrebbero essere disponibili nella seconda metà del 2026. La CdG-S raccomanda inoltre di ridefinire la nozione di famiglia nel quadro della ripartizione. Sin d’ora occorre tuttavia rilevare che un ampliamento della nozione di famiglia al di là della famiglia nucleare potrebbe pregiudicare la ripartizione proporzionale alla popolazione dei Cantoni, poiché già oggi le relazioni famigliari costituiscono la causa principale degli scostamenti dalla chiave di riparto. </p>
<p class="absatz man-space-before-4">Il Consiglio federale rimanda inoltre all’articolo 27 capoverso 1 della legge sull’asilo (RS <i>142.31</i>), secondo il quale sono i Cantoni stessi a intendersi sulla ripartizione dei richiedenti l’asilo. Di conseguenza sia un’analisi dei criteri di ripartizione vigenti sia un loro eventuale adeguamento richiedono una stretta collaborazione con i Cantoni. Alla luce di quanto sopra, il Consiglio federale accoglie la raccomandazione 1, considerandola opportuna. L’esame dei criteri di ripartizione è previsto a partire dal 2027.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt"><i>Raccomandazione 2</i><i> Attuazione delle istruzioni della SEM da parte dei CFA</i></p>
					<p class="absatz man-space-before-4">Il Consiglio federale è invitato a fare in modo che la SEM imponga il prima possibile sistematicamente ai CFA le sue direttive sulla modifica delle proposte di ripartizione del sistema elettronico. Occorre ottenere un’attuazione uniforme delle direttive nei CFA e un miglioramento dei flussi d’informazione tra il personale. Bisogna evitare le disparità di trattamento dei richiedenti l’asilo a causa di differenze regionali nell’applicazione delle stesse direttive.</p>
				</td>
			</tr>
		</table></div>
<p class="absatz man-space-before-4">Il Consiglio federale prende atto dell’osservazione secondo cui i centri federali d’asilo (CFA) non applicano le istruzioni della SEM in maniera uniforme. Da quando il CPA ha avviato le proprie indagini sulla ripartizione dei richiedenti l’asilo tra i Cantoni, ossia dalla seconda metà del 2023, la SEM ha già adottato diverse misure in questo settore. Il Consiglio federale precisa che le differenze nell’applicare le direttive riguardano unicamente taluni processi amministrativi e non influiscono sulla parità di trattamento dei richiedenti l’asilo nell’ambito della procedura d’asilo e della procedura di attribuzione a un Cantone. A titolo di esempio, nelle varie regioni d’asilo vigono modalità diverse per quanto riguarda la registrazione delle modifiche alla ripartizione cantonale proposta dal sistema. Mentre in una regione d’asilo viene selezionato nel menu a discesa il motivo di modifica «Famiglia in Svizzera», in un’altra il motivo di modifica è «Altro» e la motivazione viene immessa in un campo a testo libero. Entrambi i motivi di modifica sono corretti, sebbene immessi nel sistema secondo modalità diverse. Inoltre i dati rilevanti per la ripartizione tra i Cantoni registrati nel sistema – p. es. generalità, dati riguardanti la procedura d’asilo o la determinazione del Cantone – sono completi e tracciabili. Il Consiglio federale non vede pertanto alcuna necessità di intervenire in questo settore e considera la raccomandazione 2 già realizzata.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt"><i>Raccomandazione 3</i><i> Garanzia della qualità dei dati</i></p>
					<p class="absatz man-space-before-4">Il Consiglio federale è invitato a garantire la completezza e la coerenza dei dati sui quali si basa la ripartizione tra i Cantoni. Il trattamento dei dati deve essere trasparente e tracciabile.</p>
				</td>
			</tr>
		</table></div>
<p class="absatz man-space-before-4">Il Consiglio federale condivide il parere della CdG-S secondo cui i dati alla base della ripartizione tra i Cantoni devono essere completi e coerenti. Precisa che la prassi odierna si fonda già su questi principi. La gestione dei dati personali rilevanti nel sistema utilizzato per la ripartizione dei richiedenti l’asilo si fonda su norme chiare atte a garantire l’elevata qualità delle informazioni. Come indicato dal Consiglio federale nel parere relativo alla raccomandazione 2, le prassi regionali diverse per quanto riguarda la registrazione dei dati riguardano unicamente dati aggiuntivi e non incidono sulla procedura d’asilo. I dati relativi alla ripartizione tra i Cantoni vengono sempre registrati nel sistema d’informazione centrale sulla migrazione (SIMIC). Ciò consente di determinare in qualsiasi momento chi ha effettuato la ripartizione tra i Cantoni o a che stadio si trova la ripartizione in quel dato momento. Questo modo di procedere trasparente e circostanziato consente alla SEM di ricostruire la procedura di ripartizione tra i Cantoni nel suo insieme e, se del caso, di riesaminarla, anche ad anni di distanza.</p>
<p class="absatz man-space-before-4">La completezza e la coerenza dei dati richieste dalla raccomandazione 3 sono così garantite in qualsiasi momento. Pertanto il Consiglio federale non vede alcuna necessità di intervenire in questo settore e considera la raccomandazione 3 già realizzata.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt"><i>Raccomandazione 4</i><i> Rinnovo degli strumenti informatici</i></p>
					<p class="absatz man-space-before-4">Il Consiglio federale è invitato a fare in modo che venga data la priorità al rinnovo degli strumenti informatici utilizzati per la ripartizione dei richiedenti l’asilo. La CdG-S chiede inoltre al Consiglio federale di informarla nel suo parere sullo stato di avanzamento dei lavori al riguardo.</p>
				</td>
			</tr>
		</table></div>
<p class="absatz man-space-before-4">Il Consiglio federale prende atto della raccomandazione riguardante la priorità di un rinnovo degli strumenti informatici. La necessità di un’infrastruttura informatica moderna e a prova di futuro per la ripartizione tra i Cantoni è assodata. La sostituzione tecnica del sistema attuale eSyVas è prevista nel quadro della release 12.14 del SIMIC nell’autunno 2025. Questo rinnovo consentirà non solo di ottimizzare i processi amministrativi ma anche di accrescere la qualità dei dati e la trasparenza nell’intera procedura di ripartizione.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt man-text-align-left"><i>Raccomandazione 5</i><i> Migliore presa in considerazione dei criteri di ripartizione nell’algoritmo e parametrizzazione trasparente</i></p>
					<p class="absatz man-space-before-4">Il Consiglio federale è invitato a far esaminare l’eventualità di estendere l’algoritmo in modo tale che la proposta di attribuzione formulata dal sistema tenga conto di un numero maggiore di criteri o di tutti i criteri. Inoltre, la SEM deve presentare la parametrizzazione in modo trasparente.</p>
				</td>
			</tr>
		</table></div>
<p class="absatz man-space-before-4">Il Consiglio federale ritiene che i criteri di ripartizione su cui si fonda l’algoritmo per selezionare un Cantone sono sufficienti. Il sistema sostiene i collaboratori della SEM nel loro lavoro proponendo un Cantone appropriato in base ai criteri di ripartizione definiti nell’ordinanza 1 sull’asilo (RS <i>142.311</i>) e alla proporzionalità in termini di popolazione dei Cantoni. Non è invece in grado di considerare la totalità dei criteri rilevanti per la ripartizione presenti nel SIMIC. I legami di parentela figuranti nel SIMIC non bastano per decidere se le persone in questione debbano essere attribuite allo stesso Cantone. Perfino nel caso di una famiglia nucleare (coniuge o convivente e figli minorenni) possono sussistere motivi validi per attribuire singoli membri della famiglia a Cantoni diversi, per esempio in caso di violenza domestica. Secondo l’articolo 8 della Convenzione europea dei diritti dell’uomo (RS <i>0.101</i>), tuttavia, rapporti di dipendenza tra persone i cui legami di parentela esulano dalla cerchia della famiglia nucleare possono fondare un diritto all’attribuzione nel medesimo Cantone. Un algoritmo non è atto a valutare adeguatamente simili configurazioni complesse. Occorre pertanto una valutazione professionale da parte di esperti. Di qui la necessità, previo debito esame, di poter modificare manualmente la proposta fornita dal sistema. Aggiungendo ulteriori criteri di ripartizione si rischierebbe di complicare ulteriormente il già complesso sistema di ripartizione, cosa che potrebbe comportare maggiori disparità tra i Cantoni e una maggiore opacità. Per questi motivi il Consiglio federale respinge la proposta di ampliare l’algoritmo di ripartizione.</p>
<p class="absatz man-space-before-4">Il Consiglio federale ritiene inoltre che la parametrizzazione è presentata con sufficiente trasparenza. I criteri di ripartizione configurati nel sistema tecnico di ripartizione dei richiedenti l’asilo sono noti ai Cantoni, i quali vengono informati a questo proposito in modo regolare e trasparente. I parametri aggiuntivi consentono di modulare la ponderazione dei singoli criteri di ripartizione. Al criterio «Caso medico», per esempio, può essere attribuita maggiore importanza rispetto al criterio «Nazionalità». Grazie a questi elementi tecnici e operativi, la SEM può gestire la ripartizione cantonale in maniera più consona a ciascun caso specifico e reagire più celermente a sviluppi indesiderati. L’elemento determinante è il risultato della ripartizione tra i Cantoni, sul quale regna la più totale trasparenza giacché i Cantoni ne sono informati su base regolare.</p>
<p class="absatz man-space-before-4">La divulgazione dettagliata delle varie fasi lavorative, di difficile comprensione per i non addetti ai lavori, non aggiungerebbe un plusvalore significativo ma rischierebbe semmai di generare un sovraccarico di informazioni. L’abbondanza di dettagli rischierebbe di sommergere gli elementi essenziali e di pregiudicare così la trasparenza anziché accrescerla. Ciò potrebbe condurre a malintesi e conclusioni errate.</p>
<p class="absatz man-space-before-4">Il Consiglio federale non vede pertanto alcuna necessità di intervenire in questo settore e considera la raccomandazione 5 già realizzata.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt man-text-align-left"><i>Raccomandazione 6</i><i> Reazione ai blocchi delle attribuzioni e ai blocchi delle partenze troppo lunghi</i></p>
					<p class="absatz man-space-before-4">Si raccomanda al Consiglio federale di adoperarsi affinché la Confederazione intervenga a livello politico (direzione del dipartimento o segreteria di Stato) presso il Cantone che proroga o fa durare un blocco delle attribuzioni o un blocco delle partenze in modo inopportuno.</p>
				</td>
			</tr>
		</table></div>
<p class="absatz man-space-before-4">Quando i Cantoni sono oberati, la SEM offre loro la possibilità di decretare un blocco temporaneo delle attribuzioni. Questa flessibilità consente ai Cantoni di reagire a situazioni straordinarie, per esempio quando le strutture di alloggio per i richiedenti l’asilo sono momentaneamente al completo. Il blocco delle attribuzioni o delle partenze costituisce una deroga di durata determinata ed è sempre legato alla situazione specifica nel Cantone in questione. Ad oggi la SEM non ha mai concesso a un Cantone un blocco protratto delle attribuzioni per la totalità dei richiedenti l’asilo e delle persone in cerca di protezione. Il periodo di due mesi menzionato nel rapporto riguarda esclusivamente il blocco delle partenze per determinati gruppi di persone come i richiedenti l’asilo minorenni non accompagnati (RMNA) o le famiglie, ossia per una parte delle attribuzioni complessive. In alcuni casi i Cantoni in questione hanno continuato ad assumere la loro quota di attribuzioni facendosi carico di persone appartenenti ad altre categorie, per esempio richiedenti adulti giunti in Svizzera senza famiglia anziché RMNA.</p>
<p class="absatz man-space-before-4">Dalle esperienze maturate sinora emerge che la comunicazione tra la SEM e i Cantoni in merito al blocco delle attribuzioni funziona bene. Di norma si trova una soluzione a livello operativo tra la sezione o divisione della SEM e il coordinamento dell’asilo del Cantone. Questa soluzione viene comunicata in modo trasparente nel quadro dei colloqui mensili tra la SEM e le autorità cantonali preposte al coordinamento dell’asilo. In passato si sono verificati rari casi che hanno richiesto un intervento a livello politico, non essendo possibile giungere a un compromesso sul piano operativo. Il Consiglio federale non vede pertanto alcuna necessità di intervenire in questo settore.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt"><i>Raccomandazione 7</i><i> Verifica del principio di annualità per la ripartizione</i></p>
					<p class="absatz man-space-before-4">Il Consiglio federale è invitato a esaminare se gli scostamenti verificatisi in un anno tra la ripartizione desiderata e quella effettiva possano essere riportati agli anni successivi in modo da poter essere compensati.</p>
				</td>
			</tr>
		</table></div>
<p class="absatz man-space-before-4">Il Consiglio federale, ovvero il Dipartimento federale di giustizia e polizia/la SEM, esaminerà una modifica del principio di annualità per la ripartizione. Attualmente gli scostamenti rilevati per la categoria di ripartizione «Procedura ampliata» che non possono essere compensati sull’arco di un anno vengono riportati all’anno successivo. Come esposto sopra, qualsiasi adeguamento delle regole di ripartizione presuppone il consenso dei Cantoni. La SEM può formulare pertinenti proposte di modifica, che deve tuttavia sottoporre all’approvazione della Conferenza delle direttrici e dei direttori dei dipartimenti cantonali delle opere sociali e della Conferenza delle direttrici e dei direttori dei dipartimenti cantonali di giustizia e polizia, competenti in materia. Il Consiglio federale è pertanto disposto ad accogliere la raccomandazione 7 e a vagliarne l’applicazione di concerto con i Cantoni.</p>
<p class="abstand1seite man-space-before-0"></p>
</div></section></main>
</div></body>
</html>
