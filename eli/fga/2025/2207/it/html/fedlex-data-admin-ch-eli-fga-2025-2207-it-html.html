<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Decisione di portata generale <br>dell’Ufficio federale della sicurezza alimentare e di veterinaria (USAV)<br>concernente l’importazione e l’immissione temporanea sul mercato di vaccini non omologati contro la dermatite nodulare contagiosa (Lumpy skin disease, LSD)</h1>
<p class="erlassdatum man-space-before-3">dell’11 luglio 2025</p>
</div>
<div id="preamble"><div>
<p class="man-template-tab-untertit man-space-before-8">1. Fattispecie</p>
<p class="absatz man-space-before-4">1.1  La dermatite nodulare contagiosa (Lumpy skin disease, LSD) è un’epizoozia altamente contagiosa che colpisce gli animali della specie bovina, bufali e bisonti (cfr. art. 2 lett. g e art. 111<i>a–</i><i>e</i> dell’ordinanza sulle epizoozie, RS <i>916.401</i>). La situazione epidemiologica della dermatite nodulare contagiosa in Europa è peggiorata notevolmente negli ultimi giorni. Il 22 giugno 2025 sono stati segnalati nuovi focolai in Sardegna e Lombardia (Italia settentrionale). Soltanto pochi giorni dopo, il 29 giugno 2025, è stato confermato per la prima volta un caso in Francia, vicino al confine con la Svizzera. È stata istituita una zona di sorveglianza che include quasi tutto il Cantone di Ginevra. Il rischio di diffusione della LSD attraverso i vettori è in aumento anche in Svizzera.</p>
<p class="absatz man-space-before-4">1.2  Vista la rapida diffusione del virus e del suo avvicinarsi al confine svizzero, è evidente la necessità di vaccini adeguati a proteggere gli animali della specie bovina, i bufali e i bisonti. Vaccini omologati non sono tuttavia disponibili né in Svizzera né in un altro Paese con un controllo dei medicamenti equivalente. </p>
<p class="absatz man-space-before-4">1.3  Nell’Unione europea (UE) vengono utilizzati vaccini senza omologazione (autorizzazione d’uso temporanea ai sensi dell’art. 110 par. 2 del regolamento del Parlamento europeo e del Consiglio relativo ai medicinali veterinari [UE 2019/6]).</p>
<p class="absatz man-space-before-4">1.4  I seguenti vaccini sono adatti contro la dermatite nodulare contagiosa:</p>
<dl class="man-space-after-0">
<dt class="man-space-before-4">– </dt>
<dd class="man-space-before-4">Bovilis Lumpyvax-E (fabbricante: Intervet International B.V. – MSD Animal Health)</dd>
<dt class="man-space-before-4">– </dt>
<dd class="man-space-before-4">OBP Lumpy Skin Disease (fabbricante: Onderstepoort Biological Products SOC Ltd)</dd>
</dl>
<p class="man-template-tab-untertit man-space-before-8">2. Considerandi</p>
<p class="absatz man-space-before-4">2.1  Secondo gli articoli 9 e 20 capoverso 1 della legge sugli agenti terapeutici (LATer; RS <i>812.21</i>), i medicamenti a uso veterinario possono essere importati e immessi in commercio soltanto se sono omologati o se non sono soggetti all’obbligo di omologazione. </p>
<p class="absatz man-space-before-4">2.2  Secondo l’articolo 9 della legge sulle epizoozie (LFE; RS <i>916.40</i>), la Confederazione e i Cantoni prendono i provvedimenti che, secondo la scienza e l’esperienza, sembrano atti a impedire l’insorgere o il diffondersi di un’epizoozia. </p>
<p class="absatz man-space-before-4">2.3  I vaccini elencati al numero 1.4 non sono omologati né in Svizzera né in un Paese con un controllo dei medicamenti equivalente. Non potendo al momento prevedere l’omologazione di un vaccino contro la dermatite nodulare contagiosa, l’importazione e l’immissione temporanea sul mercato dei vaccini non omologati vengono approvate sulla base dell’articolo 9 LFE. La decisione di portata generale è provvisoriamente valida fino al 15 dicembre 2025.</p>
<p class="absatz man-space-before-4">2.4  L’informazione professionale relativa al rispettivo vaccino deve essere disponibile in una lingua nazionale o in inglese. </p>
<p class="absatz man-space-before-4">2.5  Le buone pratiche di fabbricazione e distribuzione (GMP/GDP) relative agli agenti terapeutici devono essere rispettate anche durante la manipolazione dei vaccini di cui al numero 1.4. Possono pertanto importare e distribuire i vaccini soltanto le imprese già titolari di un’autorizzazione di Swissmedic per l’importazione e il commercio all’ingrosso di medicamenti veterinari pronti per l’uso, compreso il rilascio all’immissione sul mercato, che hanno la loro sede sociale o una filiale in Svizzera. Devono verificare che i vaccini importati siano stati tecnicamente autorizzati al rilascio dal rispettivo fabbricante.</p>
<p class="absatz man-space-before-4">2.6  Le ditte necessitano di un’ulteriore autorizzazione dell’USAV per importare i vaccini ai fini della distribuzione temporanea in Svizzera. A tal fine, devono fornire all’USAV le seguenti informazioni:</p>
<dl class="man-space-after-0">
<dt class="man-space-before-4">– </dt>
<dd class="man-space-before-4">denominazione del preparato</dd>
<dt class="man-space-before-4">– </dt>
<dd class="man-space-before-4">nome e indirizzo dell’esportatore</dd>
<dt class="man-space-before-4">– </dt>
<dd class="man-space-before-4">nome e indirizzo dell’importatore</dd>
<dt class="man-space-before-4">– </dt>
<dd class="man-space-before-4">ufficio doganale</dd>
</dl>
<p class="absatz man-space-before-4">L’USAV esamina la domanda e, se necessario, rilascia l’autorizzazione d’importazione. Questa autorizzazione deve essere allegata alla partita per lo sdoganamento.</p>
<p class="absatz man-space-before-4">2.7  Prima che il responsabile tecnico del distributore svizzero conceda il rilascio all’immissione sul mercato svizzero, l’USAV verifica la documentazione di ogni lotto importato. A tal fine, il distributore svizzero deve presentare all’USAV i seguenti documenti:</p>
<dl class="man-space-after-0">
<dt class="man-space-before-4">– </dt>
<dd class="man-space-before-4">immagini di un campione; almeno in un’immagine devono figurare il numero di lotto e la data di scadenza</dd>
<dt class="man-space-before-4">– </dt>
<dd class="man-space-before-4">documentazione del lotto del fabbricante: devono essere inclusi la dichiarazione di conformità e il rilascio tecnico della persona qualificata (certificato di partita [Batch Certificate] o certificato di conformità [Certificate of Conformity])</dd>
</dl>
<p class="absatz man-space-before-4">Il lotto può essere immesso sul mercato solo dopo l’approvazione dell’USAV.</p>
<p class="absatz man-space-before-4">Chiunque importi i vaccini di cui al numero 1.4, li immetta sul mercato o li utilizzi sugli animali può notificare gli effetti indesiderati e i fenomeni. Il punto di contatto per notificare casi di farmacovigilanza è Swissmedic <br>(vetvigilance@swissmedic.ch).</p>
<p class="absatz man-space-before-4">2.8  La vaccinazione deve essere effettuata da un veterinario.</p>
<p class="absatz man-space-before-4">2.9  I detentori di animali devono tenere un registro dell’uso dei vaccini di cui al numero 1.4.</p>
<p class="absatz man-space-before-4">2.10  Non appena un vaccino addato è omologato in Svizzera o in un Paese con un controllo dei medicamenti equivalente ed è disponile per la Svizzera, i vaccini non omologati di cui al numero 1.4 non possono più essere immagazzinati. Eventuali vaccini non omologati già importati possono tuttavia essere distribuiti e utilizzati fino a esaurimento delle scorte.</p>
<p class="absatz man-space-before-4">2.11  Secondo l’articolo 59<i>b</i> capoverso 2 LFE, le opposizioni contro le decisioni basate sulla LFE non hanno effetto sospensivo. La presente decisione è pertanto immediatamente esecutiva.</p>
<p class="man-template-tab-untertit man-space-before-8">Sulla base dell’articolo 9 LFE, l’USAV decide che:</p>
<p class="absatz man-space-before-4">1.  Fatto salvo il numero 6, i due vaccini seguenti contro la dermatite nodulare contagiosa possono essere importati in Svizzera e immessi sul mercato fino al 15 dicembre 2025: </p>
<dl class="man-space-after-0">
<dt class="man-space-before-4">– </dt>
<dd class="man-space-before-4">Bovilis Lumpyvax-E (fabbricante: Intervet International B.V. – MSD Animal Health)</dd>
<dt class="man-space-before-4">– </dt>
<dd class="man-space-before-4">OBP Lumpy Skin Disease (fabbricante: Onderstepoort Biological Products SOC Ltd)</dd>
</dl>
<p class="absatz man-space-before-4">2.  L’informazione professionale relativa al rispettivo vaccino deve essere disponibile in una lingua nazionale o in inglese. </p>
<p class="absatz man-space-before-4">3.  Le imprese che importano i vaccini di cui al numero 1 e li immettono sul mercato a titolo temporaneo devono essere titolari di un’autorizzazione di Swissmedic per l’importazione e il commercio all’ingrosso di medicamenti veterinari pronti per l’uso, compreso il rilascio all’immissione sul mercato, osservare le linee guida GMP/GDP e avere la loro sede sociale o una filiale in Svizzera. Devono verificare che i vaccini importati siano stati tecnicamente autorizzati al rilascio dal rispettivo fabbricante. Per importare la merce, devono inoltre essere in possesso di un’ulteriore autorizzazione dell’USAV in conformità con il numero 2.6 delle considerandi. </p>
<p class="absatz man-space-before-4">4.  La vaccinazione deve essere effettuata da un veterinario.</p>
<p class="absatz man-space-before-4">5.  I detentori di animali che fanno vaccinare gli animali con i vaccini di cui al numero devono tenere un registro dell’uso.</p>
<p class="absatz man-space-before-4">6.  Non appena in Svizzera o in un Paese con un controllo dei medicamenti equivalente è disponibile un vaccino addato contro la dermatite nodulare contagiosa legalmente omologato, i vaccini non omologati di cui al numero 1 non possono più essere immagazzinati. Fino alla comunicazione pubblica della decisione di omologazione, i vaccini immagazzinati possono essere distribuiti e utilizzati fino a esaurimento delle scorte.</p>
<p class="absatz man-space-before-4">7.  La presente decisione è pubblicata nel Foglio federale.</p>
</div></div>
<main id="maintext"><article class="man-art-mod" id="mod_u1"><a name=""></a><h6 class="heading man-mod-ref man-font-style-italic man-space-before-14" role="heading">
<span class="display-icon"></span><span class="external-link-icon"></span><a href="#mod_u1">Indicazione dei rimedi giuridici</a>
</h6>
<div class="collapseable">
<p class="absatz man-space-before-4">Contro la presente decisione può essere presentata opposizione per iscritto entro 10 giorni dalla sua notifica all’Ufficio federale della sicurezza alimentare e di veterinaria (USAV), Schwarzenburgstrasse 155, 3003 Berna (art. 59<i>b</i> cpv. 1 e 3 LFE). L’opposizione deve contenere le conclusioni, i motivi con l’indicazione dei mezzi di prova e la firma. Devono essere allegati la decisione impugnata e i documenti indicati come mezzi di prova, purché siano in possesso dell’opponente (art. 52 cpv. 1 della legge federale del 20 dicembre 1968 sulla procedura amministrativa; RS <i>172.021</i>).</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">14 luglio 2025</p>
				</td>
				<td>
					
					<p class="unterschriftenfi1 man-space-before-24">Ufficio federale della sicurezza alimentare e di veterinaria</p>
				</td>
			</tr>
		</table></div>
</div></article></main>
</div></body>
</html>
