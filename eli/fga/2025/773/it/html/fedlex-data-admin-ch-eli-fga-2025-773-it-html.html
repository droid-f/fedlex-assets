<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--25.027--><p class="srnummer ">25.027</p>
<h1 class="erlasstitel botschafttitel ">Messaggio <br>concernente la modifica del Codice penale (Riforma della pena detentiva a vita)</h1>
<p class="botschaftdatum ">del 19 febbraio 2025</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">Con il presente messaggio vi sottoponiamo, per approvazione, il disegno di modifica del Codice penale (Riforma della pena detentiva a vita)<sup><a href="#fn-d7e19" id="fnbck-d7e19">1</a></sup>.</p>
<p class="absatz ">Nel contempo vi proponiamo di togliere dal ruolo il seguente intervento parlamentare:</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="man-template-tab-krpr ">2021</p>
				</td>
				<td>
					
					<p class="man-template-tab-krpr ">M</p>
				</td>
				<td>
					
					<p class="man-template-tab-krpr ">20.4465</p>
				</td>
				<td>
					
					<p class="man-template-tab-krpr ">Riforma della pena detentiva a vita<br>(S 1.3.2021, Caroni; N 27.9.2021)</p>
				</td>
			</tr>
		</table></div>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">19 febbraio 2025</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic "><b>Con il disegno di modifica del Codice penale (Riforma della pena detentiva a vita) s’intende adeguare singoli punti formali della pena detentiva a vita, senza modifiche di fondo. Le modifiche riguardano in particolare la durata della parte di pena senza condizionale e il disciplinamento delle questioni esecutive in caso di concorso con l’internamento. </b></p>
<p class="zwischentitel man-font-weight-bold "><i>Situazione iniziale</i></p>
<p class="absatzkurs man-font-style-italic ">Il 25 novembre 2020 il Consiglio federale ha presentato il rapporto in adempimento dei postulati Caroni 18.3530 e Rickli (Schwander Pirmin) 18.3531 nel quale nega la necessità di agire con urgenza. Nel rapporto, l’Esecutivo rileva che l’attuale forma della pena detentiva a vita non comporta problemi nella prassi, né di sicurezza né d’esecuzione. Riconosce tuttavia che esiste un margine per determinati adeguamenti sistematici.</p>
<p class="absatzkurs man-font-style-italic ">La mozione Caroni 20.4465 Riforma della pena detentiva a vita del 10 dicembre 2020 incarica il Consiglio federale di attuare tali adeguamenti. La consultazione sull’avamprogetto ha avuto luogo dal 2 giugno al 2 ottobre 2023.</p>
<p class="zwischentitel man-font-weight-bold "><i>Contenuto del progetto</i></p>
<p class="absatzkurs man-font-style-italic ">Secondo il diritto vigente il primo esame della liberazione condizionale da una pena detentiva a vita avviene dopo 15 anni. Il Consiglio federale propone di portare questo termine a 17 anni, più che raddoppiando la differenza rispetto al primo esame della liberazione condizionale da una pena detentiva di 20 anni, che secondo la regola dei due terzi avviene dopo 13,3 anni, al fine di distinguere più chiaramente le due pene.</p>
<p class="absatzkurs man-font-style-italic ">Si propone inoltre l’abolizione generalizzata della normativa sulla liberazione condizionale straordinaria, irrilevante nella prassi. Nei rari casi che possono comportare la liberazione condizionale straordinaria è possibile, all’occorrenza, ricorrere ad altre disposizioni – ad esempio quelle sull’interruzione dell’esecuzione.</p>
<p class="absatzkurs man-font-style-italic ">Occorre inoltre disciplinare in modo più chiaro il regime d’esecuzione in caso di concorso della pena detentiva a vita con l’internamento. Poiché le pene sono sempre eseguite prima dell’internamento, nel caso della pena detentiva a vita il passaggio all’internamento non è mai possibile; la liberazione condizionale da una pena detentiva a vita è infatti possibile solo se vi è da attendersi che la persona supererà con successo il periodo di prova in libertà. In caso di previsione sfavorevole, la persona continua l’esecuzione della pena detentiva a vita, il che non è soddisfacente, in quanto questa esecuzione è strutturata in modo diverso rispetto all’internamento: l’esecuzione della pena verte sulla risocializzazione, l’esecuzione dell’internamento tiene conto soprattutto della sicurezza pubblica. Le persone imputabili che sono internate hanno scontato la loro pena per intero e sono private della libertà solo per motivi inerenti alla sicurezza di terzi. Per ragioni costituzionali è quindi necessario concedere loro più libertà nell’organizzazione della quotidianità, osservando le misure di sicurezza necessarie. Per tenere meglio conto di questi aspetti, occorre innanzitutto eseguire la pena detentiva a vita secondo le disposizioni sull’esecuzione delle pene detentive. Dopo 25 anni dovrà essere possibile collocare il detenuto in un istituto specializzato nell’esecuzione dell’internamento, purché adempia le condizioni specifiche.</p>
<p class="absatz "></p>
<p class="titelbotschaftinnen ">Messaggio</p>
<div class="footnotes"><p id="fn-d7e19"><sup><a href="#fnbck-d7e19">1</a></sup><sup></sup> <a href="https://fedlex.data.admin.ch/eli/fga/2025/774" target="_blank">FF <b>2025</b> 774</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">Il presente messaggio si basa sull’avamprogetto del Consiglio federale del 2 giugno 2023 sulla modifica del Codice penale (riforma della pena detentiva a vita) e sui risultati della procedura di consultazione. Essenziale è inoltre il rapporto del Consiglio federale del 25 novembre 2020 in adempimento dei postulati Caroni 18.3530 e Rickli (Schwander Pirmin) 18.3531 Riforma delle pene detentive a vita per i reati particolarmente gravi<sup><a href="#fn-d7e120" id="fnbck-d7e120">2</a></sup> (di seguito rapporto «Pena detentiva a vita»).</p>
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Necessità di agire e obiettivi</a>
</h2>
<div class="collapseable">
<p class="absatzvor ">La mozione Caroni 20.4465 Riforma della pena detentiva a vita incarica il Consiglio federale di elaborare gli adeguamenti legali necessari per attuare le sue proposte di riforma della pena detentiva a vita (cfr. in proposito il rapporto «Pena detentiva a vita», n. 6.4).</p>
<p class="absatz ">In concreto si tratta dei seguenti punti:</p>
<dl>
<dt>1. </dt>
<dd>posticipazione del primo esame della liberazione condizionale dalla pena detentiva a vita;</dd>
<dt>2. </dt>
<dd>abolizione della liberazione condizionale straordinaria;</dd>
<dt>3. </dt>
<dd>chiarimento e semplificazione del rapporto tra la pena detentiva a vita e l<i>’</i>internamento.</dd>
</dl>
<p class="absatz ">In merito alla mozione 20.4465, il Consiglio federale sottolinea nel suo parere del 17 febbraio 2021 che, pur negando un’urgente necessità d’intervento, nel rapporto «Pena detentiva a vita» riconosce che per quanto concerne gli aspetti sollevati dalla mozione sussiste un margine di adeguamento del sistema della pena detentiva a vita.</p>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Alternative esaminate e soluzione scelta</a>
</h2>
<div class="collapseable">
<section id="lvl_1/lvl_1.2/lvl_1.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.2/lvl_1.2.1">1.2.1 Proposte nei postulati 18.3530 e 18.3531</a>
</h3>
<div class="collapseable">
<p class="absatzvor ">Dopo un approfondito esame, nel rapporto «Pena detentiva a vita» il Consiglio federale ha respinto le tre proposte presentate dagli autori dei postulati 18.3530 e 18.3531<sup><a href="#fn-d7e161" id="fnbck-d7e161">3</a></sup>. </p>
<dl>
<dt>– </dt>
<dd>Proposta 1: «<i>La legge permette al giudice, in caso di colpa particolarmente grave, di escludere la liberazione condizionale per un periodo superiore agli attuali 10 o 15 anni (p. es. per 25 o 30 anni)</i>».</dd>
<dt></dt>
<dd>Il Consiglio federale ha respinto questa proposta in particolare perché la cosiddetta «constatazione della gravità particolare della colpa» non rientra nel Codice penale svizzero (CP)<sup><a href="#fn-d7e180" id="fnbck-d7e180">4</a></sup>. Si tratta di un concetto del diritto penale tedesco, dovuto a specifiche condizioni quadro del reato di assassinio in Germania. Ma nel diritto tedesco non è mai stato possibile definire esattamente la clausola della gravità della colpa. La situazione giuridica in Svizzera è fondamentalmente diversa, poiché la pena detentiva a vita in caso di assassinio non è una conseguenza giuridica imperativa (art. 112 CP). Dal punto di vista pratico e tecnico-giuridico è quasi impossibile concretizzare in maniera sufficientemente precisa nella legge questa clausola per una pena detentiva a vita, senza ripetere gli elementi costitutivi della fattispecie dell’assassinio. Ciò sarebbe insensato e impraticabile<sup><a href="#fn-d7e191" id="fnbck-d7e191">5</a></sup>.</dd>
<dt>– </dt>
<dd>Proposta 2: «<i>La legge consente al giudice, in caso di colpa particolarmente grave, di escludere qualsiasi liberazione condizionale</i>».</dd>
<dt></dt>
<dd>Il Consiglio federale ha respinto questa proposta per lo stesso motivo per cui ha respinto la proposta 1. Inoltre, la totale esclusione della liberazione condizionale è contraria alla Convenzione europea dei diritti dell’uomo (CEDU)<sup><a href="#fn-d7e209" id="fnbck-d7e209">6</a></sup> e alla Costituzione<sup><a href="#fn-d7e220" id="fnbck-d7e220">7</a></sup>.</dd>
<dt>– </dt>
<dd>Proposta 3: «<i>La legge permette al giudice di pronunciare pene detentive decisamente più lunghe in alternativa alla pena detentiva a vita (la cui entità dipende di fatto dalla durata di vita dell’autore). In caso di rischio di recidiva resterebbero naturalmente necessarie le corrispondenti misure di sicurezza</i>».</dd>
<dt></dt>
<dd>Il Consiglio federale ha respinto anche la proposta 3. In linea di principio è possibile punire i crimini più gravi in maniera adeguata anche senza una pena detentiva a vita. Se quest’ultima fosse sostituita da una pena detentiva di durata determinata, sarebbe inoltre possibile ordinare misure di sicurezza aggiuntive senza sovrapposizioni con la pena retributiva. Si ridurrebbe così il rischio di commistione e supposizioni erronee e non si parlerebbe più di «etichetta ingannevole». Dal punto di vista giuridico, questa proposta sarebbe pertanto attuabile e significherebbe di fatto abolire la pena detentiva a vita. Tuttavia, nel decidere se sostituire la pena detentiva a vita con una pena detentiva di durata determinata la cui parte di pena senza condizionale supera 15 anni occorre considerare anche il significato simbolico della pena detentiva a vita. In ultima analisi si tratta di una questione di politica criminale<sup><a href="#fn-d7e238" id="fnbck-d7e238">8</a></sup>.</dd>
</dl>
<div class="footnotes">
<p id="fn-d7e161"><sup><a href="#fnbck-d7e161">3</a></sup><sup></sup>  Rapporto «Pena detentiva a vita», n. 6.1–6.3.</p>
<p id="fn-d7e180"><sup><a href="#fnbck-d7e180">4</a></sup><sup></sup>  <a href="https://fedlex.data.admin.ch/eli/cc/54/757_781_799" target="_blank">RS <b>311.0</b></a></p>
<p id="fn-d7e191"><sup><a href="#fnbck-d7e191">5</a></sup><sup></sup>  Maggiori dettagli nel rapporto «Pena detentiva a vita», n. 6.1.1.</p>
<p id="fn-d7e209"><sup><a href="#fnbck-d7e209">6</a></sup><sup></sup>  <a href="https://fedlex.data.admin.ch/eli/cc/1974/2151_2151_2151" target="_blank">RS <b>0.101</b></a></p>
<p id="fn-d7e220"><sup><a href="#fnbck-d7e220">7</a></sup><sup></sup>  Maggiori dettagli nel rapporto «Pena detentiva a vita», n. 6.2.</p>
<p id="fn-d7e238"><sup><a href="#fnbck-d7e238">8</a></sup><sup></sup>  Rapporto «Pena detentiva a vita», n. 6.3; sul significato politico-criminale della pena detentiva a vita cfr. ivi n. 2.2.</p>
</div>
</div></section><section id="lvl_1/lvl_1.2/lvl_1.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.2/lvl_1.2.2">1.2.2 Semplificare il rapporto tra la pena detentiva a vita e l’internamento</a>
</h3>
<div class="collapseable">
<p class="absatzvor ">Nel rapporto «Pena detentiva a vita» il Consiglio federale ha abbozzato la possibilità di semplificare il rapporto tra la pena detentiva a vita e l’internamento<sup><a href="#fn-d7e250" id="fnbck-d7e250">9</a></sup>.</p>
<p class="absatz ">Nell’elaborazione dell’avamprogetto, in deroga al principio di cui all’articolo 57 capoverso 1 CP, è stato esaminato un tipo di «sanzione unica» in caso di concorso di pena detentiva a vita e internamento. Il giudice pronuncerebbe solo una pena detentiva a vita e disporrebbe nella sentenza se la liberazione avviene secondo le disposizioni dell’internamento (art. 64<i>a</i> seg. CP) o dell’internamento a vita (art. 64<i>c</i> CP).</p>
<p class="absatz ">In aggiunta alla pena detentiva a vita sarebbe quindi inutile ordinare un internamento che a causa del disciplinamento previsto dall’articolo 64 capoverso 2 primo periodo CP non potrebbe mai essere eseguito. La pena detentiva a vita assumerebbe quindi anche la funzione dell’internamento.</p>
<p class="absatz ">In ultima analisi, il Consiglio federale ha tuttavia rinunciato a proporre nell<i>’</i>avamprogetto una «sanzione unica» in questo senso per i seguenti motivi:</p>
<dl>
<dt>
<i>−</i><i> </i>
</dt>
<dd>
<i></i>rispetto al diritto vigente si tratterebbe di una modifica puramente estetica, senza nulla di materialmente nuovo; </dd>
<dt>
<i>−</i><i> </i>
</dt>
<dd>
<i></i>anche se le sue condizioni fossero adempiute l<i>’</i>internamento non sarebbe più ordinato come sanzione indipendente, ma verrebbe nascosto nella pena detentiva a vita. Ciò potrebbe essere problematico dal punto di vista psicologico;</dd>
<dt>
<i>−</i><i> </i>
</dt>
<dd>
<i></i>una nuova «sanzione unica» causerebbe problemi tecnico-giuridici, in particolare con l<i>’</i>internamento a vita (soprattutto nel caso degli art. 64c cpv. 3 e 6 CP). Infatti, per trasformare l<i>’</i>internamento a vita in una misura terapeutica stazionaria (art. 59 segg. CP) e per la liberazione condizionale da una precedente pena detentiva a vita, si deve dapprima revocare l<i>’</i>internamento a vita. Tuttavia, se non è stato ordinato (perché la «sanzione unica» ne comprende lo scopo), l<i>’</i>internamento non può neppure essere revocato. Non è quindi possibile disciplinare il concorso di una pena detentiva a vita con un internamento mediante semplici rinvii, bensì occorrerebbe emanare nuove disposizioni e modificare o integrare quelle esistenti. Inserire questa nuova «sanzione unica» nel sistema sanzionatorio del CP sarebbe pertanto molto laborioso<sup><a href="#fn-d7e302" id="fnbck-d7e302">10</a></sup>: considerato l<i>’</i>elevato grado di complessità dell<i>’</i>attuale diritto in materia di misure, nella prassi un nuovo disciplinamento di questo tipo sarebbe ad ogni modo fonte di incertezza giuridica in un ambito del diritto penale molto invasivo per gli interessati. Gli svantaggi di una tale sanzione unica supererebbero quindi i suoi vantaggi;</dd>
<dt>– </dt>
<dd>come già illustrato nel pertinente rapporto<sup><a href="#fn-d7e319" id="fnbck-d7e319">11</a></sup>, sarebbe possibile risolvere il concorso problematico della pena detentiva a vita con l’internamento sostituendo la pena detentiva a vita con una pena detentiva di durata determinata; tuttavia ciò non appare opportuno dal punto di vista politico.</dd>
</dl>
<p class="absatz ">Nel rapporto esplicativo il Consiglio federale si è pertanto limitato a eliminare le attuali ambiguità che emergono nell’esecuzione di una pena detentiva a vita in concorso con un internamento. Poiché durante la consultazione la decisione di rinunciare a una «sanzione unica» non è stata criticata, il Consiglio federale la mantiene.</p>
<div class="footnotes">
<p id="fn-d7e250"><sup><a href="#fnbck-d7e250">9</a></sup><sup></sup>  Rapporto «Pena detentiva a vita», n. 6.4.2.</p>
<p id="fn-d7e302"><sup><a href="#fnbck-d7e302">10</a></sup><sup></sup>  Maggiori dettagli sul sistema sanzionatorio a doppio binario nel rapporto «Pena detentiva a vita», n. 3.1.</p>
<p id="fn-d7e319"><sup><a href="#fnbck-d7e319">11</a></sup><sup></sup>  Rapporto «Pena detentiva a vita», n. 6.3.2.</p>
</div>
</div></section><section id="lvl_1/lvl_1.2/lvl_1.2.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_1/lvl_1.2/lvl_1.2.3">1.2.3 Opzione scelta</a>
</h3>
<div class="collapseable">
<p class="absatzvor ">Come da mandato, il Consiglio federale ha esaminato nel rapporto – oltre alle proposte dei postulati – le seguenti ulteriori possibilità<sup><a href="#fn-d7e333" id="fnbck-d7e333">12</a></sup> che sono state riprese dalla mozione Caroni 20.4465 Riforma della pena detentiva a vita:</p>
<dl>
<dt>1. </dt>
<dd>posticipazione del primo esame della liberazione condizionale dalla pena detentiva a vita;</dd>
<dt>2. </dt>
<dd>abolizione della liberazione condizionale straordinaria;</dd>
<dt>3. </dt>
<dd>chiarimento e semplificazione del rapporto tra la pena detentiva a vita e l’internamento.</dd>
</dl>
<p class="absatz ">I principi di attuazione di queste possibilità sono illustrati nel numero 4.</p>
<div class="footnotes"><p id="fn-d7e333"><sup><a href="#fnbck-d7e333">12</a></sup><sup></sup>  Rapporto «Pena detentiva a vita», n. 6.4.</p></div>
</div></section>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Rapporto con il programma di legislatura e il piano finanziario, nonché con le strategie del Consiglio federale</a>
</h2>
<div class="collapseable">
<p class="absatzvor ">Il progetto non è annunciato né nel messaggio del 24 gennaio 2024 sul programma di legislatura 2023–2027<sup><a href="#fn-d7e357" id="fnbck-d7e357">13</a></sup> né nel decreto federale del 6 giugno 2024 sul programma di legislatura 2023–2027<sup><a href="#fn-d7e369" id="fnbck-d7e369">14</a></sup>. Esso adempie la mozione Caroni 20.4465 Riforma della pena detentiva a vita.</p>
<p class="absatz ">Il progetto non è contenuto nel Preventivo con piano integrato dei compiti e delle finanze (PICF).</p>
<div class="footnotes">
<p id="fn-d7e357"><sup><a href="#fnbck-d7e357">13</a></sup><sup></sup>  <a href="https://fedlex.data.admin.ch/eli/fga/2024/525" target="_blank">FF <b>2024</b> 525</a></p>
<p id="fn-d7e369"><sup><a href="#fnbck-d7e369">14</a></sup><sup></sup>  <a href="https://fedlex.data.admin.ch/eli/fga/2024/1440" target="_blank">FF <b>2024</b> 1440</a></p>
</div>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Interventi parlamentari</a>
</h2>
<div class="collapseable">
<p class="absatzvor ">Le modifiche proposte attuano la seguente mozione:</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="man-template-tab-krpr ">2021</p>
				</td>
				<td>
					
					<p class="man-template-tab-krpr ">M</p>
				</td>
				<td>
					
					<p class="man-template-tab-krpr ">20.4465</p>
				</td>
				<td>
					
					<p class="man-template-tab-krpr ">Riforma della pena detentiva a vita<br>(S 1.3.2021, Caroni; N 27.9.2021)</p>
				</td>
			</tr>
		</table></div>
<p class="absatz ">Il Consiglio federale propone di togliere dal ruolo la mozione.</p>
</div></section><div class="footnotes"><p id="fn-d7e120"><sup><a href="#fnbck-d7e120">2</a></sup><sup></sup>  Il Consiglio federale presenta un rapporto sulla pena detentiva a vita. Disponibile in tedesco e francese all’indirizzo: <a href="https://www.admin.ch/gov/it/pagina-iniziale/documentazione/comunicati-stampa.msg-id-81314.html" target="_blank">
				www.admin.ch
			</a> &gt; Documentazione &gt; Comunicati stampa &gt; 25.11.2020 &gt; <a href="http://www.newsd.admin.ch/newsd/message/attachments/64023.pdf" target="_blank">
				Rapporto
			</a> del Consiglio federale. </p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Consultazione</a>
</h1>
<div class="collapseable">
<p class="absatzvor ">La procedura di consultazione sull’avamprogetto di modifica del Codice penale (Riforma della pena detentiva a vita) ha avuto luogo dal 2 giugno al 2 ottobre 2023. Hanno presentato un parere 26 Cantoni, 5 partiti e 16 altre organizzazioni.</p>
<p class="absatz ">I risultati della procedura di consultazione sono presentati in modo particolareggiato nel rapporto del 19 febbraio 2025<sup><a href="#fn-d7e427" id="fnbck-d7e427">15</a></sup>. Per i dettagli si rimanda a tale rapporto.</p>
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Contenuto dell’avamprogetto</a>
</h2>
<div class="collapseable">
<p class="absatzvor ">L’avamprogetto verteva sui seguenti punti:</p>
<dl>
<dt>– </dt>
<dd>posticipazione della liberazione condizionale dalla pena detentiva a vita;</dd>
<dt>– </dt>
<dd>abolizione generalizzata della normativa sulla liberazione condizionale straordinaria; </dd>
<dt>– </dt>
<dd>disciplinamento del regime esecutivo in caso di concorso tra pena detentiva a vita e internamento;</dd>
<dt>– </dt>
<dd>adeguamento terminologico nella versione tedesca («lebenslang/lebenslänglich»).</dd>
</dl>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Risultati della procedura di consultazione</a>
</h2>
<div class="collapseable">
<section id="lvl_2/lvl_2.2/lvl_2.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.1">2.2.1 Posticipazione del primo esame della liberazione condizionale dalla pena detentiva a vita</a>
</h3>
<div class="collapseable">
<p class="absatzvor ">12 Cantoni (AG, AI, AR, BS, FR, GE, LU, OW, SG, TG, TI, ZG), 3 partiti (PLR, Il Centro, UDC) e 1 organizzazione (tribunale di esecuzione delle pene e misure del Cantone del Vallese) approvano la posticipazione del primo esame della liberazione condizionale dalla pena detentiva a vita o non vi oppongono obiezioni fondamentali. </p>
<p class="absatz ">12 Cantoni (BL, GL, GR, JU, NE, NW, SH, SO, SZ, UR, VS, ZH), 2 partiti (I Verdi, PS) e 7 organizzazioni (Giuristi democratiche*i della Svizzera, humanrights.ch, Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale, Conferenza svizzera dei ministeri pubblici, Federazione svizzera degli avvocati, Università di Ginevra) ritengono che la posticipazione non sia necessaria perché non apporta alcun valore aggiunto o la rifiutano espressamente.</p>
<p class="absatz ">A prescindere dal fatto che siano favorevoli o contrari alle modifiche proposte, 10 Cantoni (AG, AR, GL, LU, NW, TG, TI, UR, VS, ZG), 2 partiti (PLR, UDC) e 3 organizzazioni (Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale, Conferenza svizzera dei ministeri pubblici) propongono di posticipare oltre i 17 anni il primo esame della liberazione condizionale.</p>
</div></section><section id="lvl_2/lvl_2.2/lvl_2.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.2">2.2.2 Esecuzione della pena detentiva a vita in caso di concorso con l’internamento</a>
</h3>
<div class="collapseable">
<p class="absatzvor ">18 Cantoni (AR, BL, BS, GE, GL, GR, JU, LU, NE, NW, OW, SZ, TG, UR, VD, VS, ZG, ZH), tutti e 5 i partiti partecipanti (PLR, I Verdi, Il Centro, PS, UDC) e 8 organizzazioni (Giuristi democratiche*i della Svizzera, humanrights.ch, Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale, Conferenza svizzera dei ministeri pubblici, Federazione svizzera degli avvocati, tribunale di esecuzione delle pene e misure del Cantone del Vallese, Università di Ginevra) approvano in via di principio l’introduzione di una normativa sull’esecuzione della pena detentiva a vita nei casi in cui è stato nel contempo disposto l’internamento. </p>
<p class="absatz ">2 Cantoni (BE, TI) si sono espressi contro questa modifica. 1 organizzazione (Università di Ginevra) ritiene che il cambiamento di regime sia solo un cambiamento di etichetta.</p>
<p class="absatz ">16 Cantoni (AR, BL, BS, GE, GR, NW, OW, SO, SZ, TG, TI, UR, VD, VS, ZG, ZH), 1 partito (PLR) e 4 organizzazioni (Giuristi democratiche*i della Svizzera, Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale, tribunale di esecuzione delle pene e misure del Cantone del Vallese) ritengono che determinati punti non siano chiari e che il legislatore debba porvi rimedio.</p>
</div></section><section id="lvl_2/lvl_2.2/lvl_2.2.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.3">2.2.3 Abolizione generalizzata della liberazione condizionale straordinaria</a>
</h3>
<div class="collapseable">
<p class="absatzvor ">7 Cantoni (BS, GE, GR, LU, TG, ZG, ZH), 3 partiti (PLR, Il Centro, UDC) e 1 organizzazione (tribunale di esecuzione delle pene e misure del Cantone del Vallese) acconsentono alla proposta di abolire la liberazione condizionale straordinaria.</p>
<p class="absatz ">4 Cantoni (NW, SH, UR, VS) e 3 organizzazioni (Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale, Conferenza svizzera dei ministeri pubblici) ritengono inutile questa proposta.</p>
<p class="absatz ">6 Cantoni (AG, AR, BE, NE, SO, SZ), 2 partiti (I Verdi, PS) e 4 organizzazioni (Giuristi democratiche*i della Svizzera, humanrights.ch, Federazione svizzera degli avvocati, Università di Ginevra) sono contrari all’abolizione.</p>
<p class="absatz ">3 Cantoni (JU, SH, TI) si chiedono se la riforma della pena detentiva a vita sia l’occasione adeguata per l’abolizione generalizzata di questo strumento. </p>
</div></section><section id="lvl_2/lvl_2.2/lvl_2.2.4"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.4">2.2.4 Adeguamento terminologico</a>
</h3>
<div class="collapseable"><p class="absatzvor ">11 Cantoni (AR, BE, GL, GR, NW, SO, TG, UR, VS, ZG, ZH), 1 partito (PS) e 2 organizzazioni (Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale) approvano la rettifica terminologica della versione tedesca del CP che sostituisce il termine «lebenslänglich» con «lebenslang».</p></div></section><section id="lvl_2/lvl_2.2/lvl_2.2.5"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.5">2.2.5 Nuova richiesta: lavoro esterno</a>
</h3>
<div class="collapseable"><p class="absatzvor ">10 Cantoni (AR, GL, LU, NW, SO, TG, UR, VD, VS, ZH) e 2 organizzazioni (Conferenza dei direttori dei dipartimenti cantonali di giustizia e polizia, Concordato sull’esecuzione delle pene e delle misure della Svizzera orientale) propongono di integrare l’articolo 177<i>a</i> capoverso 1 CP al fine di chiarire il termine per un lavoro esterno in caso di pena detentiva a vita. </p></div></section>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Valutazione dei risultati della procedura di consultazione</a>
</h2>
<div class="collapseable">
<p class="absatzvor ">Per quanto concerne i punti centrali dell’avamprogetto, occorre rilevare quanto segue:</p>
<dl>
<dt>– </dt>
<dd>la posticipazione del primo esame della liberazione condizionale è controversa. La consultazione non ha fatto emergere alcuna netta maggioranza, favorevole o contraria. Inoltre non appare semplice stabilire un momento per la liberazione condizionale che soddisfi tutte le aspettative di politica criminale e i requisiti scientifici;</dd>
<dt>– </dt>
<dd>la necessità di abolire la liberazione condizionale straordinaria è stata messa in dubbio da numerosi partecipanti alla consultazione, mentre non ne è stata contestata la mancanza di rilevanza pratica;</dd>
<dt>– </dt>
<dd>la normativa sull’esecuzione di una pena detentiva a vita in caso di concorso con un internamento è stata approvata da una forte maggioranza, anche se rimangono dei punti da chiarire.</dd>
</dl>
<p class="absatz ">Il numero 4.1 espone nel dettaglio in quale misura è stato tenuto conto dei pareri espressi nella consultazione. </p>
</div></section><div class="footnotes"><p id="fn-d7e427"><sup><a href="#fnbck-d7e427">15</a></sup><sup></sup>  <a href="https://www.fedlex.admin.ch/it/consultation-procedures/ended/2023" target="_blank">
				www.admin.ch
			</a> &gt; Diritto federale &gt; Procedure di consultazione &gt; Procedure di consultazione concluse &gt; 2023 &gt; DFGP</p></div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Diritto comparato</a>
</h1>
<div class="collapseable">
<p class="absatzvor ">Nel 2019 l’Istituto svizzero di diritto comparato (ISDC) ha realizzato una perizia sulla detenzione a vita e le misure preventive di privazione della libertà<sup><a href="#fn-d7e513" id="fnbck-d7e513">16</a></sup> per il rapporto «Pena detentiva a vita». Di seguito un breve riassunto dei risultati di questa perizia<sup><a href="#fn-d7e524" id="fnbck-d7e524">17</a></sup>.</p>
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Germania</a>
</h2>
<div class="collapseable">
<p class="absatzvor ">Il diritto tedesco prevede una pena detentiva a vita in parte obbligatoria, in parte facoltativa, per i crimini particolarmente gravi. Dopo un’espiazione di 15 anni (l’equivalente della durata massima di una pena detentiva a tempo determinato secondo il codice penale tedesco), il giudice, in presenza di determinate condizioni legali, sospende l’esecuzione del resto della pena detentiva a vita, in particolare se l’ulteriore esecuzione non è imposta dalla colpa particolarmente grave dell’autore o se questa decisione non è contraria agli interessi della sicurezza della collettività. </p>
<p class="absatz ">Indipendentemente dalla colpa, in base alla previsione della pericolosità è possibile che, congiuntamente alla pena o al posto di essa, sia ordinato il collocamento dell’autore in un ospedale psichiatrico o una clinica per la disintossicazione, oppure l’internamento di sicurezza.</p>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Austria</a>
</h2>
<div class="collapseable">
<p class="absatzvor ">Il diritto austriaco prevede una pena detentiva a vita per i crimini particolarmente gravi. Anche se viene inflitta una pena detentiva a vita, una liberazione condizionale è in linea di principio ammessa dopo un’espiazione di 15 anni e non può essere esclusa a priori. </p>
<p class="absatz ">Oltre alle pene detentive, il diritto austriaco prevede anche tre tipi di misure privative della libertà indipendenti dalla colpa finalizzati a proteggere preventivamente la collettività da autori potenzialmente pericolosi.</p>
</div></section><section id="lvl_3/lvl_3.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.3">3.3 Francia</a>
</h2>
<div class="collapseable">
<p class="absatzvor ">Anche il diritto francese prevede la pena detentiva a vita. In determinati casi i giudici la infliggono ordinando al contempo un periodo di sicurezza durante il quale non è possibile la liberazione condizionale. In linea di principio i condannati a una pena detentiva a vita vengono rimessi in libertà al più presto dopo 18 anni. La grazia da parte del potere esecutivo è possibile.</p>
<p class="absatz ">Al fine di proteggere la popolazione, il diritto francese prevede misure preventive che privano una persona pericolosa della libertà, congiuntamente a una pena detentiva o al posto di essa.</p>
</div></section><section id="lvl_3/lvl_3.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.4">3.4 Italia</a>
</h2>
<div class="collapseable">
<p class="absatzvor ">Anche il diritto italiano prevede la pena detentiva a vita; a scontarla sono solo i criminali molto pericolosi per la collettività che non mostrano alcun segno di progresso nella risocializzazione. Nel caso dell’«ergastolo ostativo», una forma di pena detentiva a vita, la liberazione dipende dalla collaborazione dei criminali con le autorità; il rifiuto di collaborare esclude la liberazione. La Corte EDU ritiene che tale forma di esecuzione della pena violi l’articolo 3 CEDU<sup><a href="#fn-d7e554" id="fnbck-d7e554">18</a></sup>.</p>
<p class="absatz ">Le «misure di sicurezza» intendono proteggere la collettività dal pericolo rappresentato da una persona che ha commesso un delitto o un cosiddetto «delitto tentato». Le misure possono essere eseguite prima, dopo, durante o al posto di una pena detentiva. </p>
<div class="footnotes"><p id="fn-d7e554"><sup><a href="#fnbck-d7e554">18</a></sup><sup></sup>  Sentenza della Grande Camera della Corte EDU del 13 giugno 2019, ricorso n. 77633/16 (Viola contro Italia).</p></div>
</div></section><section id="lvl_3/lvl_3.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.5">3.5 Paesi Bassi </a>
</h2>
<div class="collapseable">
<p class="absatzvor ">Nonostante la pena detentiva a vita sia da scontare a vita nei Paesi Bassi, nel 2016 sono state proposte modifiche di legge per tenere conto di una serie di sentenze della Corte EDU, secondo cui la mancata possibilità di esaminare o prospettare una liberazione viola l’articolo 3 CEDU. Sebbene non prevedano alcuna liberazione condizionale per i condannati a vita, le nuove disposizioni di legge prevedono attività di risocializzazione comprensive di congedi e la possibile liberazione attraverso la grazia.</p>
<p class="absatz ">Il Codice penale prevede misure per incarcerare criminali al fine di proteggere la collettività.</p>
</div></section><section id="lvl_3/lvl_3.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.6">3.6 Inghilterra e Galles</a>
</h2>
<div class="collapseable">
<p class="absatzvor ">Anche gli ordinamenti giuridici inglese e gallese contemplano la pena detentiva a vita. Al momento della sentenza il giudice deve stabilire la durata minima che l’autore deve scontare in un penitenziario prima di poter presentare una domanda di liberazione condizionale anticipata. L’autore può essere liberato soltanto se non è stata pronunciata una pena detentiva a vita con esclusione della liberazione e se si presume che non rappresenti un pericolo per la collettività. In tal caso la liberazione è prevista solo «on compassionate grounds»<sup><a href="#fn-d7e574" id="fnbck-d7e574">19</a></sup>.</p>
<p class="absatz ">Il «Secretary of State of Justice» può far ricoverare i criminali affetti da disturbi psichici in una clinica speciale per una terapia e per controlli speciali. </p>
<div class="footnotes"><p id="fn-d7e574"><sup><a href="#fnbck-d7e574">19</a></sup><sup></sup>  Cfr. la perizia dell’ISDC (nota 15). Maggiori dettagli in <inl>Staffler Lukas</inl> Hoffnung auf Freiheit. Überlegungen zur lebenslangen Freiheitsstrafe und ihrer menschenrechtlichen Grenze, Schweizerische Zeitschrift für Strafrecht (ZStrR) 2022, pag. 428 segg., 443 segg.</p></div>
</div></section><div class="footnotes">
<p id="fn-d7e513"><sup><a href="#fnbck-d7e513">16</a></sup><sup></sup>  Perizia ISDC E‑Avis ISDC 2020-01 (disponibile solo in francese), reperibile all’indirizzo <a href="https://www.isdc.ch/media/1882/e-2020-01-18-159-life-imprisonment-18092019.pdf" target="_blank">
				www.isdc.ch/media/1882/e-2020-01-18-159-life-imprisonment-18092019.pdf
			</a>. </p>
<p id="fn-d7e524"><sup><a href="#fnbck-d7e524">17</a></sup><sup></sup>  Cfr. rapporto «Pena detentiva a vita», n. 5.</p>
</div>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Punti essenziali del progetto</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 La normativa proposta</a>
</h2>
<div class="collapseable">
<section id="lvl_4/lvl_4.1/lvl_4.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.1/lvl_4.1.1">4.1.1 Posticipazione del primo esame della liberazione condizionale dalla pena detentiva a vita</a>
</h3>
<div class="collapseable">
<p class="absatzvor-kurs man-font-style-italic man-text-align-left ">(a) Osservazioni generali sulla liberazione condizionale</p>
<p class="absatz ">La liberazione condizionale costituisce l’ultimo gradino del sistema progressivo dell’esecuzione delle pene<sup><a href="#fn-d7e596" id="fnbck-d7e596">20</a></sup>, tende al reinserimento sociale e, in ultima analisi, serve alla sicurezza. Durante il periodo di prova imposto alla persona liberata condizionalmente, possono essere ordinate un’assistenza riabilitativa o norme di condotta. Se l’autore trasgredisce tali condizioni, è possibile anche il ripristino dell’esecuzione della pena<sup><a href="#fn-d7e604" id="fnbck-d7e604">21</a></sup>.</p>
<p class="absatz ">L’esame della liberazione condizionale verte sulla prognosi del comportamento futuro dell’autore. Secondo la giurisprudenza del Tribunale federale<sup><a href="#fn-d7e614" id="fnbck-d7e614">22</a></sup>, nel quadro della valutazione complessiva, oltre ai precedenti e alla personalità, occorre tenere conto soprattutto del nuovo atteggiamento dell’autore nei confronti del reato, del suo eventuale miglioramento e delle sue presumibili condizioni di vita dopo la liberazione. Occorre considerare anche la natura del bene giuridico possibilmente minacciato. Se un detenuto in passato ha commesso, ad esempio, solo reati contro la proprietà, si può correre un rischio maggiore che nel caso di un criminale che ha gravemente leso persone e quindi beni giuridici d’alto valore (integrità fisica, vita, ecc.)<sup><a href="#fn-d7e626" id="fnbck-d7e626">23</a></sup>. </p>
<p class="absatz ">La differenza tra i 15 anni previsti dal diritto vigente per la parte senza condizionale della pena detentiva a vita (art. 86 cpv. 5 CP) e i 13,3 anni previsti in caso di pena detentiva di 20 anni (art. 86 cpv. 1 CP) è di soli 1,7 anni e non è quindi sostanziale. Lo scarto tra le due pene si riduce pertanto ampiamente nella fase della liberazione condizionale. Ciò collide in una certa misura con il principio della parità di trattamento<sup><a href="#fn-d7e638" id="fnbck-d7e638">24</a></sup>.</p>
<p class="absatz ">L’adeguamento della parte senza condizionale della pena detentiva a vita deve inserirsi in modo armonico nella struttura complessiva del CP (cfr. di seguito lett. c e d). e non ripercuotersi negativamente sul raggiungimento degli scopi della pena<sup><a href="#fn-d7e648" id="fnbck-d7e648">25</a></sup> (cfr. lett. b).</p>
<p class="absatzvor-kurs man-font-style-italic man-text-align-left ">(b) Ripercussioni sul raggiungimento degli scopi della pena e sulla prassi</p>
<p class="absatz ">La pena detentiva a vita ha un carattere eccezionale<b> </b>nel sistema sanzionatorio svizzero ed è difficile da definire dal punto di vista matematico, sistematico o dogmatico. L’avamprogetto Schulz<sup><a href="#fn-d7e662" id="fnbck-d7e662">26</a></sup> del 1987 sulla revisione della parte generale del<b> </b>CP ne proponeva persino l’abolizione.</p>
<p class="absatz ">Le ripercussioni del prolungamento della parte senza condizionale della pena detentiva a vita sulla prevenzione generale<b> </b>non sono chiare, ma non vi è comunque da aspettarsi un effetto deterrente<sup><a href="#fn-d7e678" id="fnbck-d7e678">27</a></sup>. È possibile che il prolungamento renda più attendibili per l’opinione pubblica la comminatoria e la pronuncia della pena detentiva a vita. In ogni caso il prolungamento non eliminerebbe la commistione inappropriata di pena detentiva a vita e internamento (a vita) e non cambierebbe il fatto che, per ragioni costituzionali, una pena detentiva a vita può solo potenzialmente durare a vita; il prolungamento non elimina pertanto la critica dell’«etichetta ingannevole»<sup><a href="#fn-d7e686" id="fnbck-d7e686">28</a></sup>. </p>
<p class="absatz ">Sul piano della prevenzione speciale vi sono molti argomenti contrari a una pena detentiva di lunga durata. Diverse indagini ne dimostrano infatti le ripercussioni negative: una pena detentiva di lunga durata non agevola in alcun caso il reinserimento sociale<sup><a href="#fn-d7e696" id="fnbck-d7e696">29</a></sup>.</p>
<p class="absatz ">Pertanto, oltre che esaminarlo dal punto di vista matematico, occorre anche relativizzare dal punto di vista normativo il rapporto tra la parte da eseguire senza condizionale della pena massima di durata determinata e quella della pena detentiva a vita (in proposito si veda la lett. d), considerando adeguatamente i seguenti aspetti:</p>
<dl>
<dt>– </dt>
<dd>l’esigenza punitiva della collettività e, in particolare, l’effetto della pena sull’autore del reato diminuiscono con l’aumentare della durata dell’esecuzione;</dd>
<dt>– </dt>
<dd>poiché una pena detentiva di lunga durata influisce negativamente sulla risocializzazione, non si può compromettere o vanificare questo obiettivo sancito nella legge (art. 75 cpv. 1 CP) prolungando eccessivamente la parte senza condizionale della pena detentiva a vita; </dd>
<dt></dt>
<dd>va notato che tra le persone condannate soltanto a una pena detentiva a vita (quindi senza che il giudice ordini una misura terapeutica o un internamento) non è stato registrato alcun caso di recidiva per un reato analogo<sup><a href="#fn-d7e718" id="fnbck-d7e718">30</a></sup>. Il diritto vigente permette di raggiungere l’obiettivo di risocializzare gli autori e quindi ridurre il rischio di recidiva. Il prolungamento della parte di pena senza condizionale non deve portare a una diminuzione della sicurezza della collettività;</dd>
<dt>– </dt>
<dd>la discussione verte soltanto sul prolungamento della parte di pena senza condizionale e non si tratta quindi di proteggere la collettività dalla recidiva di un autore particolarmente pericoloso. A tal fine il, il giudice esamina ed eventualmente ordina l’internamento. La durata della pena non può basarsi sul rischio di recidiva bensì deve essere adeguata alla colpa;</dd>
<dt>– </dt>
<dd>è verosimile che più aumenta la parte senza condizionale della pena detentiva a vita, meno i giudici infliggeranno questa pena, accentuandone il carattere eccezionale. Tuttavia, sussisterebbe il rischio di un rinnovato maggiore ricorso alla grazia (art. 381 segg. CP)<sup><a href="#fn-d7e733" id="fnbck-d7e733">31</a></sup>.</dd>
</dl>
<p class="absatzvor-kurs man-font-style-italic man-text-align-left ">(c) Integrazione nel sistema del CP</p>
<p class="absatz ">Quanto più lunga la parte senza condizionale della pena detentiva a vita, tanto più è probabile che sia necessario adeguare altre disposizioni. Occorrerebbe eventualmente esaminare e adeguare le pene per i reati che ledono i beni giuridici altamente personali (vita, integrità della persona, integrità sessuale) pensando in particolare ai reati molto gravi, ossia quelli più simili all’omicidio<sup><a href="#fn-d7e745" id="fnbck-d7e745">32</a></sup>. Potrebbe inoltre emergere la necessità di un ulteriore adeguamento per evitare che il divario tra le cornici edittali si sposti soltanto verso il basso (ossia verso reati meno gravi).</p>
<p class="absatz ">Tuttavia, secondo il Consiglio federale occorre evitare questi adeguamenti dispendiosi delle pene, poiché nel 2021, dopo lunghi dibattiti, il Parlamento ha approvato l’armonizzazione delle pene<sup><a href="#fn-d7e755" id="fnbck-d7e755">33</a></sup>. Complessivamente, occorre fare attenzione che tra le pene previste per le lesioni di beni giuridici di gravità simile non vi siano differenze urtanti.</p>
<p class="absatz ">Un prolungamento massiccio della parte senza condizionale della pena detentiva a vita sarebbe inutile anche perché una necessità di adeguamento simile non è richiesta né dal punto di vista della sicurezza né da quello dell’esecuzione<sup><a href="#fn-d7e775" id="fnbck-d7e775">34</a></sup>. </p>
<p class="absatz ">Il prolungamento non può pertanto costituire un’anomalia nel sistema del CP vigente. </p>
<p class="absatzvor-kurs man-font-style-italic man-text-align-left ">(d) Difficoltà di una definizione matematica</p>
<p class="absatz ">Come esposto sopra (lett. a), la differenza tra il primo esame della liberazione condizionale da una pena detentiva di 20 anni e quella da una pena detentiva a vita è di 1,7 anni; l’obiettivo del prolungamento della parte senza condizionale della pena è di creare una proporzione adeguata.</p>
<p class="absatz ">A tal fine non è tuttavia possibile basarsi sulle<b> </b>cornici edittali: mentre la pena detentiva di 20 anni ha una durata assoluta, la durata massima di una pena detentiva a vita è relativa. La sua fine non è infatti chiaramente determinabile e la sua durata approssimativa dipende dalla speranza di vita del condannato al momento della sentenza.</p>
<p class="absatz ">Il notevole aumento della speranza di vita media in Svizzera<sup><a href="#fn-d7e795" id="fnbck-d7e795">35</a></sup> negli ultimi decenni comporta un potenziale prolungamento della pena detentiva a vita rispetto al passato. Tuttavia, non si può giustificare il prolungamento della parte senza condizionale della pena detentiva con l’aumento della speranza di vita. Tale aumento influisce anche sulle altre pene detentive: a causa della maggiore aspettativa di vita, la perdita della vita in libertà è proporzionalmente minore anche nel caso, ad esempio, di una pena di cinque anni. Poiché le pene in genere non sono adeguate alla speranza di vita, la pena detentiva a vita è diventata potenzialmente più severa rispetto alle pene detentive di durata determinata. Se si volesse considerare l’aspetto della «speranza di vita», occorrerebbe in ogni caso adeguare tutte le pene detentive.</p>
<p class="absatz ">Ipotizzando l’abolizione della pena detentiva a vita e la sua sostituzione con una pena di durata determinata<sup><a href="#fn-d7e808" id="fnbck-d7e808">36</a></sup>, è possibile ricavare elementi<b> </b>per un rapporto adeguato. Nel diritto vigente la pena detentiva di 20 anni è quella più severa dopo la pena detentiva a vita (art. 40 cpv. 2 CP). Su questa base sono ipotizzabili due modelli: </p>
<dl>
<dt>– </dt>
<dd>se l’ipotetica pena massima fosse di 30 anni, la parte di pena da scontare conformemente alla regola dei due terzi (art. 86 cpv. 1 CP) sarebbe di 20 anni. Secondo il Consiglio federale, ciò sarebbe sproporzionato rispetto ai 13,3 anni da scontare obbligatoriamente sulla pena di 20 anni. Anche dal punto di vista della prevenzione speciale una privazione della libertà così lunga appare piuttosto problematica. Non si può inoltre escludere che aumenterebbero le domande di grazia, il che non sarebbe auspicabile dal punto di vista dello Stato di diritto e della politica criminale. Infine, risulterebbe accentuato il carattere eccezionale della pena detentiva a vita, che sarebbe possibilmente inflitta più raramente;</dd>
<dt>– </dt>
<dd>se l’ipotetica pena massima fosse di 25 anni, la parte di pena senza condizionale ammonterebbe secondo la regola dei due terzi a 16,6 anni. In questo caso lo scarto rispetto alla parte senza condizionale della pena detentiva di 20 anni sarebbe più che raddoppiato. Le preoccupazioni precedentemente esposte in merito a risocializzazione, grazia e prassi giudiziaria avrebbero meno peso.</dd>
</dl>
<p class="absatzvor-kurs man-font-style-italic man-text-align-left ">(e) Disegno del Consiglio federale</p>
<p class="absatz ">Considerando i criteri precedentemente esposti, il Consiglio federale propone di posticipare di due anni, a 17 anni, il termine del primo esame della liberazione condizionale dalla pena detentiva a vita (art. 86 cpv. 5 D‑CP), di modo che lo scarto rispetto al primo esame della liberazione condizionale dalla pena detentiva di 20 anni risulti più che raddoppiato. Non è poco se si pensa che in caso di omicidio non è imperativo pronunciare una pena detentiva a vita, ma è possibile anche una pena detentiva da 10 a 20 anni, nel qual caso la liberazione condizionale è possibile dal momento in cui sono stati espiati due terzi della pena detentiva (quindi molto prima).</p>
<p class="absatz ">Alcuni partecipanti alla consultazione hanno definito arbitrario il termine di 17 anni proposto dal Consiglio federale<sup><a href="#fn-d7e832" id="fnbck-d7e832">37</a></sup>. Questa critica è difficilmente comprensibile tenuto conto dei punti di vista precedentemente esposti. Il termine di 20 anni proposto da alcuni partecipanti facendo riferimento alla pena detentiva di 20 anni (art. 40 cpv. 2 CP) non appare meno arbitrario, poiché si basa sul paragone tra una cornice edittale assoluta e la parte della pena detentiva a vita da eseguire senza condizionale, elementi difficilmente comparabili. Inoltre, un aumento così radicale non sarebbe coerente con le altre pene detentive né con gli scopi del CP. Il Consiglio federale mantiene pertanto la sua proposta.</p>
<div class="footnotes">
<p id="fn-d7e596"><sup><a href="#fnbck-d7e596">20</a></sup><sup></sup>  Maggiori dettagli nel rapporto «Pena detentiva a vita», n. 3.4.</p>
<p id="fn-d7e604"><sup><a href="#fnbck-d7e604">21</a></sup><sup></sup>  Art. 87, 93, 94 e 95 CP. </p>
<p id="fn-d7e614"><sup><a href="#fnbck-d7e614">22</a></sup><sup></sup>  DTF <b>133</b> IV 201 consid. 2.3, <b>124</b> IV 193 consid. 3.</p>
<p id="fn-d7e626"><sup><a href="#fnbck-d7e626">23</a></sup><sup></sup>  DTF <b>103</b> Ib 27 consid. 1; cfr. anche la sentenza del Tribunale federale 6B_32/2019 del 28 febbraio 2019 consid. 2.2–2.5 sul rifiuto di una liberazione condizionale nei confronti di un assassino 19enne condannato a vita che rifiutava una terapia e non mostrava né pentimento né razionalità. </p>
<p id="fn-d7e638"><sup><a href="#fnbck-d7e638">24</a></sup><sup></sup>  Cfr. rapporto «Pena detentiva a vita», n. 3.4.1 e 6.4.1.</p>
<p id="fn-d7e648"><sup><a href="#fnbck-d7e648">25</a></sup><sup></sup>  Per gli scopi della pena cfr. il rapporto «Pena detentiva vita», n. 2.2. </p>
<p id="fn-d7e662"><sup><a href="#fnbck-d7e662">26</a></sup><sup></sup>  <inl>Schultz Hans</inl>, rapporto e avamprogetto sulla revisione della Parte generale e del libro terzo «introduzione e applicazione della legge» del Codice penale svizzero, Berna 1987, pag. 77 segg.</p>
<p id="fn-d7e678"><sup><a href="#fnbck-d7e678">27</a></sup><sup></sup>  Maggiori dettagli nel rapporto «Pena detentiva a vita», n. 2.2.2.</p>
<p id="fn-d7e686"><sup><a href="#fnbck-d7e686">28</a></sup><sup></sup>  Maggiori dettagli nel rapporto «Pena detentiva a vita», n. 1.2 e 6.3.1.</p>
<p id="fn-d7e696"><sup><a href="#fnbck-d7e696">29</a></sup><sup></sup>  Maggiori dettagli nel rapporto «Pena detentiva a vita», n. 2.2.3.</p>
<p id="fn-d7e718"><sup><a href="#fnbck-d7e718">30</a></sup><sup></sup>  Per le statistiche cfr. il rapporto «Pena detentiva a vita», n. 4.</p>
<p id="fn-d7e733"><sup><a href="#fnbck-d7e733">31</a></sup><sup></sup>  Cfr. rapporto «Pena detentiva a vita», n. 3.6.</p>
<p id="fn-d7e745"><sup><a href="#fnbck-d7e745">32</a></sup><sup></sup>  Omicidio intenzionale (art. 111 CP), rapina qualificata (art. 140 cpv. 2, 3 e 4 CP), estorsione qualificata (art. 156 cpv. 3 e 4 CP), tratta di esseri umani (art. 182 CP), presa d’ostaggio (art. 185 CP), coazione sessuale qualificata (art. 189 cpv. 3 CP) e violenza carnale qualificata (art. 190 cpv. 3 CP).</p>
<p id="fn-d7e755"><sup><a href="#fnbck-d7e755">33</a></sup><sup></sup>  Legge federale del 17 dicembre 2021 sull’armonizzazione delle pene, <a href="https://fedlex.data.admin.ch/eli/fga/2021/2997" target="_blank">FF <b>2021</b> 2997 </a>e legge federale del 17 dicembre 2021 che adegua il diritto penale accessorio alla nuova disciplina delle sanzioni <a href="https://fedlex.data.admin.ch/eli/fga/2021/2996" target="_blank">FF <b>2021</b> 2996</a>.</p>
<p id="fn-d7e775"><sup><a href="#fnbck-d7e775">34</a></sup><sup></sup>  Cfr. rapporto «Pena detentiva a vita», n. 6.4.1 e 6.5.</p>
<p id="fn-d7e795"><sup><a href="#fnbck-d7e795">35</a></sup><sup></sup>  Statistiche reperibili al seguente indirizzo: <a href="https://www.bfs.admin.ch/bfs/it/home/statistiche/popolazione/nascite-decessi/speranza-vita.html" target="_blank">
				www.bfs.admin.ch
			</a> &gt; Statistiche &gt; Nascite e decessi &gt; Speranza di vita.</p>
<p id="fn-d7e808"><sup><a href="#fnbck-d7e808">36</a></sup><sup></sup>  Cfr. rapporto «Pena detentiva a vita», n. 6.3.</p>
<p id="fn-d7e832"><sup><a href="#fnbck-d7e832">37</a></sup><sup></sup>  Cfr. rapporto Consultazione, n. 4.1.</p>
</div>
</div></section><section id="lvl_4/lvl_4.1/lvl_4.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.1/lvl_4.1.2">4.1.2 Lavoro esterno</a>
</h3>
<div class="collapseable">
<p class="absatzvor ">Durante la consultazione è stato suggerito che nel diritto vigente manca una normativa sul lavoro esterno per gli autori di reati condannati alla pena detentiva a vita. Il Consiglio federale propone di aggiungere una tale disposizione all’articolo 77<i>a</i> capoverso 1 D‑CP. </p>
<p class="absatz ">Le persone condannate a una pena detentiva di durata determinata devono scontare metà della pena per poter essere liberate condizionalmente a titolo straordinario o eseguire la pena sotto forma di lavoro esterno. Alle persone condannate a una pena detentiva a vita si deve applicare una normativa congrua: se, come per il calcolo della parte da scontare senza condizionale, ci si basa su una pena ipotetica massima di 25 anni<sup><a href="#fn-d7e848" id="fnbck-d7e848">38</a></sup>, la metà corrisponde a 12,5 anni, che arrotondati corrispondono a 13 anni. Dopo aver espiato di regola 13 anni, l’autore condannato a una pena detentiva a vita potrà espiare la pena sotto forma di lavoro esterno se le altre condizioni sono adempiute (in particolare se è improbabile che si dia alla fuga o commetta altri reati).</p>
<div class="footnotes"><p id="fn-d7e848"><sup><a href="#fnbck-d7e848">38</a></sup><sup></sup>  In proposito v. n. 4.1.1 (d).</p></div>
</div></section><section id="lvl_4/lvl_4.1/lvl_4.1.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.1/lvl_4.1.3">4.1.3 Esecuzione della pena detentiva a vita in caso di concorso con l’internamento</a>
</h3>
<div class="collapseable">
<p class="absatzvor-kurs man-font-style-italic man-text-align-left ">(a) In generale</p>
<p class="absatz ">Non tutti gli autori di un assassinio sono pericolosi al punto da rendere necessario un internamento<sup><sup><a href="#fn-d7e863" id="fnbck-d7e863">39</a></sup></sup>. Solo se sono adempite le condizioni di cui all’articolo 64 capoverso 1 o 1<sup>bis</sup> è possibile ordinare un internamento (a vita). Nei casi di assassinio come ad esempio quello di Rupperswil<sup><sup><a href="#fn-d7e878" id="fnbck-d7e878">40</a></sup></sup>, l’autore è talmente pericoloso che, oltre alla pena detentiva a vita, si deve esaminare ed eventualmente ordinare l’internamento.</p>
<p class="absatzvor-kurs man-font-style-italic man-text-align-left ">(b) Diritto vigente</p>
<p class="absatz ">Con il disciplinamento di cui all’articolo 64 capoverso 3 CP, il legislatore presupponeva la possibilità di ordinare l’internamento insieme alla pena detentiva a vita. Questo disciplinamento particolare relativo alla liberazione condizionale da una pena detentiva a vita da espiare prima dell’internamento non avrebbe senso se oltre a tale pena non fosse possibile ordinare un internamento. Quindi anche secondo la giurisprudenza del Tribunale federale<sup><a href="#fn-d7e893" id="fnbck-d7e893">41</a></sup> un internamento può essere ordinato in aggiunta a una pena detentiva a vita. Conformemente all’articolo 64 capoverso 2 CP in questo caso non sono tuttavia applicabili le disposizioni in materia di liberazione condizionale dalla pena detentiva, bensì quelle sulla liberazione condizionale dall’internamento conformemente al capoverso 3. </p>
<p class="absatz ">I requisiti per la liberazione condizionale dall’esecuzione della pena detentiva accompagnata da un internamento ordinato secondo l’articolo 64 capoverso 1 CP sono superiori dal punto di vista formale e materiale rispetto a quelli per la liberazione condizionale dall’esecuzione della pena detentiva <i>senza</i> internamento: in particolare, il suo esame rientra nella competenza del giudice e non dell’autorità d’esecuzione<sup><a href="#fn-d7e907" id="fnbck-d7e907">42</a></sup>, sono necessari una perizia di un esperto indipendente e il parere della commissione specializzata incaricata di valutare la pericolosità degli autori<sup><a href="#fn-d7e915" id="fnbck-d7e915">43</a></sup> ed è previsto un periodo di prova minimo di due anni<sup><a href="#fn-d7e925" id="fnbck-d7e925">44</a></sup>. Inoltre, le condizioni per il ripristino dell’esecuzione nel caso dell’internamento sono meno severe che nel caso della sola pena detentiva: è infatti sufficiente che ci si attenda seriamente una recidiva, senza che questa debba necessariamente verificarsi<sup><a href="#fn-d7e935" id="fnbck-d7e935">45</a></sup>. L’inasprimento dei requisiti di liberazione che ne deriva è quindi determinante per la condanna contemporanea a una pena detentiva a vita e a un internamento.</p>
<p class="absatz ">Secondo l’articolo 64 capoverso 2 primo periodo CP l’esecuzione dell’internamento è differita fintanto che l’autore sconta una pena detentiva. Tuttavia, poiché in caso di concorso tra pena detentiva a vita e internamento la liberazione condizionale dalla pena detentiva (da eseguire prima dell’internamento) va esaminata secondo le prescrizioni dell’internamento conformemente all’articolo 64 capoverso 2 secondo periodo e capoverso 3 (in combinato disposto con l’articolo 64<i>a</i> CP), l’autore non eseguirà mai l’internamento: o sarà liberato condizionalmente dall’esecuzione della pena detentiva a vita secondo i requisiti della liberazione condizionale dall’internamento o proseguirà l’esecuzione della pena detentiva (a vita). Quindi, almeno dal punto di vista giuridico-formale, l’internamento ordinato non viene mai eseguito. Dopo 15 anni, la pena detentiva a vita, quindi la pena retributiva, si trasforma tuttavia de lege lata in una sorta d’internamento senza che la persona incarcerata sia mai sottoposta a tale tipo di esecuzione<sup><a href="#fn-d7e949" id="fnbck-d7e949">46</a></sup>, il che è discutibile.</p>
<p class="absatzvor-kurs man-font-style-italic man-text-align-left ">(c) Disegno del Consiglio federale</p>
<p class="absatz ">L’esecuzione della pena detentiva si distingue dall’esecuzione dell’internamento: mentre le pene vertono chiaramente sulla risocializzazione (art. 75 CP), nel caso dell’internamento riveste un’importanza centrale la garanzia della sicurezza pubblica (art. 64 cpv. 4 secondo periodo in combinato disposto con l’art. 76 cpv. 2 CP). Per ragioni costituzionali devono essere concesse, se possibile, determinate libertà alla persona internata affinché organizzi la sua quotidianità (art. 74 CP); tanto più che le persone internate sono sempre più anziane<sup><a href="#fn-d7e961" id="fnbck-d7e961">47</a></sup>. </p>
<p class="absatz ">Nel quadro dell’esecuzione la particolare situazione delle persone internate gode di crescente considerazione<sup><a href="#fn-d7e974" id="fnbck-d7e974">48</a></sup>. L’istituto di esecuzione delle pene di Soletta ha ad esempio istituito una nuova sezione «internamento in piccoli gruppi»<sup><a href="#fn-d7e989" id="fnbck-d7e989">49</a></sup>, in cui vengono collocate e separate dal resto dei detenuti le persone internate dopo l’espiazione della pena detentiva. Esse dispongono anche di determinate libertà per organizzare la loro quotidianità. Secondo il diritto vigente questa forma d’esecuzione non è prevista per una persona condannata a una pena detentiva a vita e all’internamento, poiché privata della sua libertà (potenzialmente) a vita in virtù della pena detentiva a vita.</p>
<p class="absatz ">Occorre pertanto disciplinare in modo più chiaro il regime d’esecuzione in caso di concorso di una pena detentiva a vita con l’internamento. La pena detentiva a vita è eseguita secondo le disposizioni sull’esecuzione delle pene detentive e si applicano le disposizioni particolari sull’esecuzione della pena, che precede l’internamento (in particolare l’art. 64 cpv. 2 CP). Dopo l’espiazione di una determinata parte della pena, alcuni aspetti della restante privazione della libertà potranno essere eseguiti alle condizioni dell’internamento. Il disegno prevede che il detenuto possa essere collocato in un istituto speciale, specializzato nell’esecuzione dell’internamento (art. 377 cpv. 2 CP), dopo aver espiato 25 anni della pena detentiva a vita (art. 80<i>a</i> D‑CP).</p>
<p class="absatz ">La normativa proposta non modifica tuttavia il fatto che non è in alcun caso possibile iniziare a scontare un internamento se è stata nel contempo inflitta una pena detentiva a vita<sup><a href="#fn-d7e1007" id="fnbck-d7e1007">50</a></sup>. La designazione giuridica della privazione di libertà non cambia: dal punto di vista giuridico l’autore sconta ancora una pena detentiva a vita. </p>
<p class="absatz ">Ci si chiede a partire da quale momento il regime d’esecuzione debba cambiare. Così come per il calcolo della parte di pena senza condizionale, occorre fare i conti con il fatto che anche la durata della pena «a vita» è relativa, anche in questo caso manca quindi il punto di riferimento per un calcolo matematico.</p>
<p class="absatz ">Poiché più è lunga la privazione della libertà più è difficile la risocializzazione, si potrebbe stabilire in modo pragmatico che dopo l’esecuzione di 20 anni di una pena detentiva a vita la pena rimanente sia eseguita secondo le disposizioni sull’internamento (o internamento a vita). Secondo il Consiglio federale un tale pragmatismo è inappropriato. L’esecuzione sarebbe infatti identica per  una persona condannata a una pena detentiva di 20 anni e all’internamento (a vita). Questa sarebbe quindi trattata alla stregua dell’autore di un reato condannato a una pena detentiva a vita e a un internamento (a vita), senza motivo materiale e nonostante la diversa entità della pena. Le difficoltà di risocializzazione determinate dalla durata della pena non giustificano una tale parità di trattamento; sarebbe inoltre implicitamente relativizzata l’importanza in termini di politica criminale della pena detentiva a vita, soprattutto rispetto alla pena detentiva di 20 anni. </p>
<p class="absatz ">Per stabilire la durata appropriata – come già fatto per determinare la parte della pena da eseguire senza condizionale e per il lavoro esterno<sup><a href="#fn-d7e1021" id="fnbck-d7e1021">51</a></sup> – ci si può fondare su una pena ipotetica massima di 25 anni. Dopo questo periodo di esecuzione della pena detentiva a vita, la persona detenuta dovrà poter essere collocata in un istituto per persone internate a lungo termine.</p>
<p class="absatz ">Rispetto all’avamprogetto, la formulazione del disegno è più restrittiva e precisa; collocando la nuova norma tra le regole sull’esecuzione delle pene detentive si tiene conto della critica espressa nella consultazione e si precisano i punti ambigui sui quali è stata attirata l’attenzione.</p>
<div class="footnotes">
<p id="fn-d7e863"><sup><a href="#fnbck-d7e863">39</a></sup><sup></sup>  In tal senso cfr. anche <inl>Stratenwerth Günter</inl>, Schweizerisches Strafrecht Allgemeiner Teil I, 4<sup>a</sup> ed., Berna 2011, § 2 n. 18. Cfr. anche la sentenza del Tribunale federale 6B_257/2018 del 12 dicembre 2018 consid. 7.6.</p>
<p id="fn-d7e878"><sup><a href="#fnbck-d7e878">40</a></sup><sup></sup>  Sommario sul caso reperibile all’indirizzo: <a href="https://de.wikipedia.org/wiki/Vierfachmord_von_Rupperswil" target="_blank">
				https://de.wikipedia.org/wiki/Vierfachmord_von_Rupperswil
			</a> (stato: 11.09.2024).</p>
<p id="fn-d7e893"><sup><a href="#fnbck-d7e893">41</a></sup><sup></sup>  DTF <b>142</b> IV 56 consid. 2.4 segg.; confermata nelle sentenze del Tribunale federale 6B_257/2018 e 6B_270/2018 del 12 dicembre 2018 consid. 7.4.1. Sulla critica alla giurisprudenza del Tribunale federale o al diritto vigente, cfr. il rapporto «Pena detentiva a vita», n. 3.5.2.</p>
<p id="fn-d7e907"><sup><a href="#fnbck-d7e907">42</a></sup><sup></sup>  Art. 64 cpv. 3 secondo periodo CP.</p>
<p id="fn-d7e915"><sup><a href="#fnbck-d7e915">43</a></sup><sup></sup>  Art. 64<i>b</i> cpv. 2 lett. b e c CP.</p>
<p id="fn-d7e925"><sup><a href="#fnbck-d7e925">44</a></sup><sup></sup>  Art. 64<i>a</i> cpv. 1 secondo periodo CP.</p>
<p id="fn-d7e935"><sup><a href="#fnbck-d7e935">45</a></sup><sup></sup>  Art. 64<i>a</i> cpv. 3 CP; sulla pena detentiva cfr. art. 89 cpv. 1 CP.</p>
<p id="fn-d7e949"><sup><a href="#fnbck-d7e949">46</a></sup><sup></sup>  Cfr. p. es. la sentenza del Tribunale federale 6B_240/2018 del 23 novembre 2018 (caso Unterseen BE) consid. 2.3 seg. (conferma del rifiuto di un regime aperto nel caso di un assassino in esecuzione di una pena detentiva a vita dopo 17 anni). Sul carattere monista della pena detentiva a vita cfr. il rapporto «Pena detentiva a vita», n. 3.1.3 e 3.5.1.</p>
<p id="fn-d7e961"><sup><a href="#fnbck-d7e961">47</a></sup><sup></sup>  Cfr. Ufficio federale di statistica (UFS) Exécution des mesures: effectif moyen avec internement (art. 64 CP) selon le sexe, la nationalité et l’âge, disponibile anche in ted. all’indirizzo: <a href="https://www.bfs.admin.ch/asset/de/32809069" target="_blank">
				www.bfs.admin.ch/asset/de/32809069
			</a>.</p>
<p id="fn-d7e974"><sup><a href="#fnbck-d7e974">48</a></sup><sup></sup>  Cfr. la scheda informativa della Conferenza del Concordato sull’esecuzione delle pene, dei Cantoni interni e nord-occidentali della Svizzera con raccomandazioni e spiegazioni sull’esecuzione dell’internamento secondo l’art. 64 CP del 22 ottobre 2021 (reperibile sul sito <a href="http://www.konkordate.ch" target="_blank">
				www.konkordate.ch
			</a>). Informazioni generali in BSK StGB-<inl>Heer</inl> <inl>Marianne</inl>, in: Niggli/Wiprächtiger (a c. di.), Basler Kommentar Strafrecht I, 4a ed., Basilea 2019, art. 64 n. 127 segg. </p>
<p id="fn-d7e989"><sup><a href="#fnbck-d7e989">49</a></sup><sup></sup>  In proposito cfr. il sito dell’Ufficio di esecuzione giudiziaria del Cantone di Soletta, consultabile all’indirizzo: <a href="https://so.ch/verwaltung/departement-des-innern/amt-fuer-justizvollzug/anstalten/justizvollzugsanstalt-solothurn/" target="_blank">
				so.ch
			</a> &gt; Verwaltung &gt; Departement des Innern &gt; Amt für Justizvollzug &gt; Anstalten &gt; Justizvollzugsanstalt Solothurn.</p>
<p id="fn-d7e1007"><sup><a href="#fnbck-d7e1007">50</a></sup><sup></sup>  Maggiori dettagli n. 4.1.3 (b).</p>
<p id="fn-d7e1021"><sup><a href="#fnbck-d7e1021">51</a></sup><sup></sup>  N. 4.1.1 (d) e 4.1.2.</p>
</div>
</div></section><section id="lvl_4/lvl_4.1/lvl_4.1.4"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.1/lvl_4.1.4">4.1.4 Abolizione generalizzata della liberazione condizionale straordinaria</a>
</h3>
<div class="collapseable">
<p class="absatzvor ">L’articolo 86 capoverso 5 CP in combinato disposto con l’articolo 86 capoverso 4 CP consente, a titolo eccezionale, la liberazione condizionale di un detenuto dall’esecuzione di una pena detentiva a vita già dopo 10 anni, qualora circostanze straordinarie inerenti alla sua persona lo giustifichino.</p>
<p class="absatz ">Per quanto concerne il campo d’applicazione di questo disciplinamento, il messaggio sulla modifica del Codice penale svizzero del 1998<sup><a href="#fn-d7e1037" id="fnbck-d7e1037">52</a></sup> (di seguito «Messaggio 1998») cita casi con una rilevanza pratica minima, come ad esempio quello del detenuto che si mette spontaneamente a disposizione, nell’ambito dell’aiuto in caso di catastrofe, per un intervento molto pericoloso<sup><a href="#fn-d7e1050" id="fnbck-d7e1050">53</a></sup>. In tali casi estremamente rari si potrebbe ricorrere anche alla grazia secondo gli articoli 381–385 CP. Tuttavia va notato che in caso di grazia non esiste alcuna tutela giurisdizionale e alcuna garanzia della via giudiziaria: nel CP la procedura per la grazia è disciplinata in maniera molto rudimentale. Sotto il profilo della politica criminale, in questi casi la liberazione condizionale straordinaria potrebbe anche essere legittimata dal fatto che limita il campo d’applicazione della grazia, problematica sul piano dello Stato di diritto<sup><a href="#fn-d7e1058" id="fnbck-d7e1058">54</a></sup>.</p>
<p class="absatz ">I casi di malattia grave citati nel messaggio 1998 (decorso irreversibile di una malattia e speranza di vita limitata) che dovrebbero legittimare una liberazione condizionale sono oggi difficili da conciliare con lo scopo di questo alleggerimento dell’esecuzione (reinserimento sociale): la liberazione di un detenuto malato in fase terminale è prima di tutto dovuta a motivi umanitari e non di reinserimento sociale. In tali casi sarebbe opportuno prendere piuttosto in considerazione l’applicazione della disposizione sull’interruzione della pena (art. 92 CP)<sup><a href="#fn-d7e1072" id="fnbck-d7e1072">55</a></sup>.</p>
<p class="absatz ">Nella dottrina, l’articolo 86 capoverso 4 CP è controverso: da un lato si chiede che le «circostanze straordinarie» siano legate a considerazioni di prevenzione speciale<sup><a href="#fn-d7e1086" id="fnbck-d7e1086">56</a></sup> e si propone di rivedere ed estendere la disposizione<sup><a href="#fn-d7e1096" id="fnbck-d7e1096">57</a></sup>; dall’altro si sottolinea che le «esigenze di punizione» della collettività potrebbero osteggiare una rinuncia troppo ampia a questa pena<sup><a href="#fn-d7e1106" id="fnbck-d7e1106">58</a></sup>.</p>
<p class="absatz ">I giudici sono cauti nell’accettare le circostanze particolari come motivo per la liberazione condizionale straordinaria. Si chiede all’autorità d’esecuzione di lasciarsi guidare dai motivi che giustificano una grazia<sup><a href="#fn-d7e1120" id="fnbck-d7e1120">59</a></sup>. Da un’analisi si evince che le circostanze finora invocate nelle domande di liberazione condizionale straordinaria non erano in prevalenza inerenti alla persona del detenuto, come presuppone invece l’articolo 86 capoverso 4 CP<sup><a href="#fn-d7e1128" id="fnbck-d7e1128">60</a></sup>. Indagini statistiche mostrano che la liberazione condizionale per ragioni straordinarie non ha grande rilevanza pratica<sup><a href="#fn-d7e1140" id="fnbck-d7e1140">61</a></sup>.</p>
<p class="absatz ">Il disciplinamento della liberazione condizionale straordinaria di cui all’articolo 86 capoverso 4 CP non ha quindi praticamente alcuna rilevanza pratica e vi sono altre disposizioni che permettono di trovare soluzioni adeguate nelle circostanze di fatto molto rare contemplate da questa disposizione. Il Consiglio federale propone pertanto l’abolizione generalizzata della liberazione condizionale straordinaria, non solo per quanto riguarda la pena detentiva a vita.</p>
<div class="footnotes">
<p id="fn-d7e1037"><sup><a href="#fnbck-d7e1037">52</a></sup><sup></sup>  Messaggio del 21 settembre 1998 concernente la modifica del Codice penale svizzero (Disposizioni generali, introduzione e applicazione della legge) e del Codice penale militare nonché una legge federale sul diritto penale minorile, <a href="https://fedlex.data.admin.ch/eli/fga/1999/1_1979_1787_1669" target="_blank">FF <b>1999</b> II 1669</a>. </p>
<p id="fn-d7e1050"><sup><a href="#fnbck-d7e1050">53</a></sup><sup></sup>  Messaggio 1998, pag. 1802.</p>
<p id="fn-d7e1058"><sup><a href="#fnbck-d7e1058">54</a></sup><sup></sup>  In tal senso cfr. le spiegazioni concernenti le «circostanze straordinarie» nel messaggio 1998, pag. 1802. Cfr. anche la sentenza del Tribunale federale 6B_240/2012 del 4 dicembre 2013 consid. 2.3 e <inl>Trechsel Stefan / Aebersold Peter</inl>, in: Trechsel/Pieth (a c. di.), Schweizerisches Strafgesetzbuch Praxiskommentar, 4<sup>a</sup> ed., Zurigo 2021, Art. 86 n. 17. Maggiori dettagli sulla grazia nel rapporto «Pena detentiva a vita», n. 3.6.</p>
<p id="fn-d7e1072"><sup><a href="#fnbck-d7e1072">55</a></sup><sup></sup>  Cfr. anche <inl>Koller Cornelia</inl>, in: Niggli/Wiprächtiger (a c. di.), Basler Kommentar Strafrecht I, 4<sup>a</sup> edizione, Basilea 2019, Art. 86 n. 18.</p>
<p id="fn-d7e1086"><sup><a href="#fnbck-d7e1086">56</a></sup><sup></sup>  <inl>Koller</inl>, Basler Kommentar (nota 38), art. 86 n. 18 con ulteriori rimandi </p>
<p id="fn-d7e1096"><sup><a href="#fnbck-d7e1096">57</a></sup><sup></sup>  <inl>Urwyler Christoph</inl>, Die Praxis der bedingten Entlassung aus dem Strafvollzug. Eine empirische Studie zur Anwendung des Art. 86 StGB in den Kantonen Bern, Freiburg, Luzern und Waadt (Diss. Uni Bern 2019), Berlino/Berna 2019, pag. 331 segg.</p>
<p id="fn-d7e1106"><sup><a href="#fnbck-d7e1106">58</a></sup><sup></sup>  <inl>Stratenwerth Günter / Bommer Felix</inl>, Schweizerisches Strafrecht Allgemeiner Teil II: Strafen und Massnahmen, 3<sup>a</sup> ed., Berna 2020, § 3 n. 95.</p>
<p id="fn-d7e1120"><sup><a href="#fnbck-d7e1120">59</a></sup><sup></sup>  Sentenza del Tribunale federale 6B_240/2012 del 4 dicembre 2012, consid. 2.3.</p>
<p id="fn-d7e1128"><sup><a href="#fnbck-d7e1128">60</a></sup><sup></sup>  <inl>Urwyler </inl>(nota 40), pag. 77; cfr. anche <inl>Koller</inl>, Basler Kommentar (nota  38), art. 86 n. 18.</p>
<p id="fn-d7e1140"><sup><a href="#fnbck-d7e1140">61</a></sup><sup></sup>  Maggiori dettagli in <inl>Urwyler </inl>(nota 39), pag. 209, 278 e 331 segg.</p>
</div>
</div></section>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Rinuncia a un adeguamento terminologico nella versione tedesca</a>
</h2>
<div class="collapseable"><p class="absatzvor ">Nel quadro della consultazione, la sostituzione di «lebenslänglich» con «lebenslang» nella versione tedesca è stata approvata da tutti i partecipanti. È tuttavia possibile rinunciarvi perché non ha alcuna importanza sotto i profili giuridico e fattuale.</p></div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Compatibilità tra compiti e finanze</a>
</h2>
<div class="collapseable"><p class="absatzvor ">La modifica del CP non richiede alcuna armonizzazione tra compiti e finanze.</p></div></section><section id="lvl_4/lvl_4.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.4">4.4 Attuazione</a>
</h2>
<div class="collapseable">
<p class="absatzvor ">Secondo l’articolo 123 capoverso 2 della Costituzione federale (Cost.)<sup><a href="#fn-d7e1164" id="fnbck-d7e1164">62</a></sup>, l’organizzazione dei tribunali e l’amministrazione della giustizia in materia penale, nonché l’esecuzione delle pene e delle misure competono ai Cantoni, salvo diversa disposizione della legge. La modifica del CP non pone particolari problemi di attuazione.</p>
<div class="footnotes"><p id="fn-d7e1164"><sup><a href="#fnbck-d7e1164">62</a></sup><sup></sup>  <a href="https://fedlex.data.admin.ch/eli/cc/1999/404" target="_blank">RS <b>101</b></a></p></div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento dei singoli articoli</a>
</h1>
<div class="collapseable">
<section id="lvl_5/lvl_5.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.1">5.1 Posticipazione del primo esame della liberazione condizionale dalla pena detentiva a vita</a>
</h2>
<div class="collapseable">
<p class="titelartikelkomm man-font-style-italic ">Art. 64 cpv. 3 primo periodo, art. 64c cpv. 6 secondo periodo e art. 86 cpv. 5 D-CP</p>
<p class="absatz ">L’articolo 86 capoverso 5 D-CP fissa a 17 anni la durata della parte senza condizionale della pena detentiva a vita, conformemente alle considerazioni del Consiglio federale (v. per i dettagli in proposito n. 4.1.1).</p>
<p class="absatz ">Le disposizioni in materia di liberazione condizionale dall’internamento ordinario (art. 64 cpv. 3 primo periodo D‑CP) o dall’internamento a vita (art. 64<i>c</i> cpv. 6 secondo periodo D‑CP) devono essere adeguate alla nuova parte senza condizionale della pena detentiva a vita.</p>
<p class="absatz ">Poiché questa modifica riguarda il regime di esecuzione della pena<sup><a href="#fn-d7e1189" id="fnbck-d7e1189">63</a></sup>, il Consiglio federale ritiene che il diritto transitorio sia retto dall’articolo 388 capoverso 3 CP<sup><a href="#fn-d7e1199" id="fnbck-d7e1199">64</a></sup>. La regola proposta varrebbe quindi già per le persone che nel momento dell’entrata in vigore della presente modifica non hanno ancora espiato 17 anni della loro pena detentiva a vita.</p>
<div class="footnotes">
<p id="fn-d7e1189"><sup><a href="#fnbck-d7e1189">63</a></sup><sup></sup>  Particolarmente chiaro il testo francese degli artt. 388 cpv. 3 e 75<i>a</i> CP, in cui figura il termine «régime».</p>
<p id="fn-d7e1199"><sup><a href="#fnbck-d7e1199">64</a></sup><sup></sup>  In proposito anche DTF <b>133</b> IV 201.</p>
</div>
</div></section><section id="lvl_5/lvl_5.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.2">5.2 Lavoro esterno</a>
</h2>
<div class="collapseable">
<p class="titelartikelkomm man-font-style-italic ">Art. 77a cpv. 1 D-CP</p>
<p class="absatz ">A un autore condannato a una pena detentiva a vita può essere concesso il lavoro esterno, di regola se ha espiato 13 anni ed è improbabile che si dia alla fuga o commetta nuovi reati.</p>
</div></section><section id="lvl_5/lvl_5.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.3">5.3 Esecuzione della pena detentiva a vita in caso di concorso con l’internamento</a>
</h2>
<div class="collapseable">
<p class="titelartikelkomm man-font-style-italic ">Art. 80a D-CP Esecuzione della pena detentiva a vita se è stato ordinato l’internamento</p>
<p class="absatz ">Per tenere conto della critica espressa durante la consultazione, la presente disposizione è stata considerevolmente rielaborata e spostata in un altro titolo della PG‑CP. </p>
<p class="absatz ">Se il detenuto è stato condannato a una pena detentiva a vita e il giudice ha in aggiunta ordinato l’internamento, per l’esecuzione di quest’ultimo il detenuto può essere collocato in uno speciale istituto ai sensi dell’articolo 377 capoverso 2 CP, a condizione che abbia espiato una certa parte della pena detentiva a vita e siano adempiute le condizioni per l’ammissione in un tale istituto. Queste speciali condizioni sono disciplinate nel diritto cantonale o negli atti normativi dei concordati sull’esecuzione penale<sup><a href="#fn-d7e1223" id="fnbck-d7e1223">65</a></sup>. Secondo la proposta del Consiglio federale, il detenuto può essere collocato in un tale istituto dopo 25 anni (v. per i dettagli in proposito n. 4.1.3).</p>
<p class="absatz ">La presente revisione non modifica il fatto che, per legge, non è in alcun caso possibile iniziare a scontare un internamento se è stata nel contempo inflitta una pena detentiva a vita. La designazione giuridica della privazione della libertà non cambia: l’autore sconta ancora una pena detentiva a vita. Se un internamento (art. 64 cpv. 1 o 1<sup>bis</sup> CP) è ordinato in aggiunta a una pena detentiva a vita, si applicano le disposizioni particolari sull’esecuzione della pena detentiva, che precede l’internamento (ordinario o a vita). Affinché sia chiaro che l’esecuzione continua ad aver luogo sotto la designazione giuridica della pena detentiva a vita, la disposizione figura ora nel nuovo articolo 80<i>a</i> CP sotto il titolo «Esecuzione della pena detentiva».</p>
<p class="absatz ">La presente modifica riguarda il regime di esecuzione della pena detentiva a vita, ragion per cui il diritto transitorio è retto dall’articolo 388 capoverso 3 CP. La modifica è quindi applicabile anche agli autori condannati secondo il diritto anteriore.</p>
<div class="footnotes"><p id="fn-d7e1223"><sup><a href="#fnbck-d7e1223">65</a></sup><sup></sup>  In proposito cfr. p. es. l’art. 3 cpv. 2 del concordato sull’esecuzione delle pene della Svizzera nordoccidentale e centrale 30.8 Promemoria sulle condizioni di detenzione nell’esecuzione dell’internamento (Strafvollzugskonkordat Nordwest- und Innerschweiz, 30.8 Merkblatt Haftbedingungen im Verwahrungsvollzug; disponibile in ted. all’indirizzo: <a href="http://www.konkordate.ch/konkordatliche-erlasse-ssed" target="_blank">
				www.konkordate.ch
			</a> &gt; Konkordatliche Erlasse (SSED) [stato: 16.9.2024]. </p></div>
</div></section><section id="lvl_5/lvl_5.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.4">5.4 Abolizione generalizzata della liberazione condizionale straordinaria</a>
</h2>
<div class="collapseable">
<p class="titelartikelkomm man-font-style-italic ">Art. 86 cpv. 4 D-CP</p>
<p class="absatz ">La liberazione condizionale straordinaria secondo l’articolo 86 capoverso 4 CP è abolita. Vi sono altre disposizioni che permettono di trovare soluzioni adeguate nelle circostanze molto rare contemplate da questa disposizione (v. per i dettagli in proposito n. 4.1.2).</p>
</div></section>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<p class="absatzvor ">Il progetto ha ripercussioni per la Confederazione se viene inflitta una pena detentiva a vita in un caso che sottostà alla giurisdizione federale (art. 23 seg. del Codice di procedura penale<sup><a href="#fn-d7e1254" id="fnbck-d7e1254">66</a></sup>). L’esecuzione di tali pene è di competenza dei Cantoni ma è pagata dalla Confederazione (art. 372 cpv. 1 CP). Vi saranno quindi maggiori spese se la parte senza condizionale della pena sarà più lunga di due anni. In generale, le pene detentive a vita sono pronunciate molto raramente<sup><a href="#fn-d7e1265" id="fnbck-d7e1265">67</a></sup>. Nei casi che sottostanno alla giurisdizione federale la loro rilevanza è più teorica che pratica e i reati tipici in tali casi non sono omicidi. Le possibili maggiori spese sono quindi trascurabili.</p>
<div class="footnotes">
<p id="fn-d7e1254"><sup><a href="#fnbck-d7e1254">66</a></sup><sup></sup>  <i>RS <b>312</b></i></p>
<p id="fn-d7e1265"><sup><a href="#fnbck-d7e1265">67</a></sup><sup></sup>  In proposito cfr. il rapporto «Pena detentiva a vita», n. 4.</p>
</div>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni </a>
</h2>
<div class="collapseable">
<p class="absatzvor ">Conformemente all’articolo 123 capoverso 2 Cost. l’esecuzione delle pene e delle misure compete ai Cantoni.</p>
<p class="absatz ">Il prolungamento di due anni dell’esecuzione senza condizionale della pena detentiva a vita previsto dall’articolo 86 capoverso 5 D‑CP comporta per i Cantoni costi aggiuntivi non quantificabili. Considerando la rarità della pena, tali costi saranno presumibilmente piuttosto bassi. Poiché secondo il Consiglio federale il nuovo diritto è applicabile anche alle persone condannate a una pena detentiva a vita che attualmente si trovano ancora nella fase dell’esecuzione, anche in questi casi la nuova normativa sarà fonte di maggiori spese. </p>
</div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor ">Secondo l’articolo 123 capoverso 1 Cost. la legislazione nel campo del diritto penale e della procedura penale compete alla Confederazione.</p>
<p class="absatz ">L’esecuzione delle pene e delle misure compete ai Cantoni, salvo diversa disposizione della legge (art. 123 cpv. 2 Cost.). La Confederazione può emanare prescrizioni concernenti l’esecuzione delle pene e delle misure (art. 123 cpv. 3 Cost.), ma agisce con ritegno.</p>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con la Convenzione europea dei diritti dell’uomo (CEDU)</a>
</h2>
<div class="collapseable">
<p class="absatzvor ">Nel prolungare la parte senza condizionale della pena detentiva a vita occorre rispettare<sup><a href="#fn-d7e1291" id="fnbck-d7e1291">68</a></sup> determinate disposizioni della Convenzione per la salvaguardia dei diritti dell’uomo e delle libertà fondamentali (CEDU).</p>
<p class="absatz ">Considerato il potere discrezionale degli Stati nell’ambito della giustizia penale e della commisurazione della pena, nella sentenza Vinter e altri contro Regno Unito la Corte EDU non ha ritenuto di dovere stabilire in quale forma e quando avrebbe dovuto essere esaminata la liberazione condizionale; tuttavia ha osservato che il diritto comparato e il diritto internazionale pubblico suggerivano l’istituzione di un meccanismo secondo cui il primo esame avrebbe luogo entro 25 anni dalla condanna a una pena detentiva a vita e sarebbe seguito da ulteriori esami periodici<sup><a href="#fn-d7e1301" id="fnbck-d7e1301">69</a></sup>.</p>
<p class="absatz ">Nelle sentenze successive la Corte EDU si è sempre basata sui principi fondamentali sviluppati nella sentenza Vinter e altri contro Regno Unito, specialmente per quanto riguarda la garanzia di un primo esame entro i 25 anni, ritenendo tale termine un criterio comunemente applicabile, sebbene gli Stati dispongano di un certo potere discrezionale in merito<sup><a href="#fn-d7e1311" id="fnbck-d7e1311">70</a></sup>. </p>
<p class="absatz ">Benché la Corte EDU riconosca agli Stati un grande potere discrezionale riguardo al regime di detenzione e alle condizioni di carcerazione, la detenzione deve essere organizzata in modo da garantire alla persona detenuta la possibilità, un giorno, – anche in un futuro lontano – di essere liberata. Per rendere tangibile e reale tale possibilità, è necessario che le autorità offrano ai condannati la possibilità di un effettivo reinserimento sociale<sup><a href="#fn-d7e1321" id="fnbck-d7e1321">71</a></sup>. </p>
<p class="absatz ">Il disegno tiene conto di queste esigenze ed è compatibile con la CEDU.</p>
<p class="abstand1seite "></p>
<div class="footnotes">
<p id="fn-d7e1291"><sup><a href="#fnbck-d7e1291">68</a></sup><sup></sup> La questione è stata già esaminata nel dettaglio nel rapporto «Pena detentiva a vita», n. 6.1.2.</p>
<p id="fn-d7e1301"><sup><a href="#fnbck-d7e1301">69</a></sup><sup></sup>  Sentenza della Grande Camera della Corte EDU del 9 luglio 2013, ricorso n. 66069/09, 130/10, 3896/10 (Vinter e altri contro Regno Unito), § 120; cfr. anche la sentenza della Corte EDU dell’11 luglio 2014, ricorso n. 49905/08 (Čačko contro Slovacchia), §§ 77 seg.</p>
<p id="fn-d7e1311"><sup><a href="#fnbck-d7e1311">70</a></sup><sup></sup>  In particolare sentenza della Grande Camera della Corte EDU del 17 gennaio 2017, ricorso n. 57592/08 (Hutchinson contro Regno Unito), § 69.</p>
<p id="fn-d7e1321"><sup><a href="#fnbck-d7e1321">71</a></sup><sup></sup>  Sentenza della Corte EDU dell’8 luglio 2014, ricorso n. 15018/11 e 61199/12 (Harakchiev e Tolumov contro Bulgaria), §§ 264 seg.</p>
</div>
</div></section>
</div></section></main>
</div></body>
</html>
