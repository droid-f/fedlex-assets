<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 21.498--><p class="srnummer man-space-after-18">ad 21.498</p>
<h1 class="erlasstitel botschafttitel">Iniziativa parlamentare <br>Attuare il rapporto di valutazione concernente <br>le perizie mediche nell’AI<br>Rapporto della Commissione della sicurezza sociale e della sanità <br>del Consiglio nazionale del 27 agosto 2025<br>Parere del Consiglio federale</h1>
<p class="botschaftdatum man-space-before-3">del 15 ottobre 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidente e consiglieri,</p>
<p class="absatzvor man-space-before-8">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione della sicurezza sociale e della sanità del Consiglio nazionale (CSSS-N) del 27 agosto 2025 concernente l’iniziativa parlamentare 21.498 Attuare il rapporto di valutazione concernente le perizie mediche nell’AI<sup><a href="#fn-d2316e28" id="fnbck-d2316e28">1</a></sup>.</p>
<p class="absatzvor man-space-before-8">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">15 ottobre 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Parere</p>
<div class="footnotes"><p id="fn-d2316e28"><sup><a href="#fnbck-d2316e28">1</a></sup><sup></sup>  <a href="https://fedlex.data.admin.ch/eli/fga/2025/2664" target="_blank">FF <b>2025</b> 2664</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">L’iniziativa parlamentare 21.498 Attuare il rapporto di valutazione concernente le perizie mediche nell’AI è stata depositata il 30 settembre 2021 dal consigliere nazionale Benjamin Roduit. Sulla base di tale rapporto<sup><a href="#fn-d2316e77" id="fnbck-d2316e77">2</a></sup>, l’iniziativa parlamentare mira principalmente a far sì che fin dall’inizio si effettui un reale tentativo di conciliazione per la designazione di un perito incaricato di svolgere una perizia medica monodisciplinare. In secondo luogo, l’iniziativa prevede che, qualora il tentativo di conciliazione non andasse a buon fine, ciascuna parte designi un perito incaricato di redigere una perizia congiunta.</p>
<p class="absatz man-space-before-4">Il 10 novembre 2022 la Commissione della sicurezza sociale e della sanità del Consiglio nazionale (CSSS-N) ha dato seguito all’iniziativa parlamentare con 19 voti contro 2. Il 22 maggio 2023 la commissione omologa del Consiglio degli Stati (CSSS-S) ha deciso di aderire a tale decisione con 7 voti contro 3 e 2 astensioni. </p>
<p class="absatz man-space-before-4">Nella seduta del 16 agosto 2024 la CSSS-N ha tenuto una discussione di fondo, a seguito della quale ha precisato e completato il testo proposto dall’autore dell’iniziativa parlamentare circa l’obbligo di conciliazione nella scelta del perito e l’obbligo di un’esposizione trasparente delle eventuali divergenze tra i periti, affinché il servizio medico regionale (SMR) possa prendere posizione sulla perizia con piena cognizione di causa. Sulla base dell’articolo 112 capoverso 1 della legge del 13 dicembre 2002<sup><a href="#fn-d2316e92" id="fnbck-d2316e92">3</a></sup> sul Parlamento, la Commissione ha incaricato l’Amministrazione di redigere il rapporto esplicativo.</p>
<p class="absatz man-space-before-4">Il 17 gennaio 2025, con 18 voti contro 7, la CSSS-N ha adottato il progetto preliminare, che ha posto in consultazione dal 30 gennaio all’8 maggio 2025. Una minoranza ritiene che il processo di conciliazione previsto rischierebbe di ritardare le procedure AI e sottolinea che la carenza di periti idonei potrebbe aggravarsi ulteriormente, in particolare per gli accertamenti in relazione alle malattie psichiche. Ricorda infine che la regolamentazione relativa alle perizie (art. 44 della legge federale del 6 ottobre 2000<sup><a href="#fn-d2316e106" id="fnbck-d2316e106">4</a></sup> sulla parte generale del diritto delle assicurazioni sociali [LPGA]) è stata rivista di recente e che sarebbe opportuno valutarne gli effetti prima di procedere a una nuova modifica di legge. La minoranza propone pertanto di non entrare in materia sul progetto. </p>
<p class="absatz man-space-before-4" msg:wcstyle02-4="loose pPr/keepLines" xmlns:msg="urn:com:c-moria:legi4ch:xslt:message">Il 27 agosto 2025 la CSSS-N ha preso atto dei risultati della consultazione pubblica. Su questa base, la maggioranza della CSSS-N ha adottato con 16 voti contro 6 e 1 astensione il progetto di legge nella sua forma attuale e ha deciso di sottoporlo al Consiglio federale per parere. La minoranza ha mantenuto la sua proposta.</p>
<div class="footnotes">
<p id="fn-d2316e77"><sup><a href="#fnbck-d2316e77">2</a></sup><sup></sup> Müller Franziska / Liebrenz Michael / Schleifer Roman / Schwenzel Christof / Balthasar Andreas (2020), <i>Evaluation der medizinischen Begutachtung in der Invalidenversicherung, Bericht zuhanden des Generalsekretariats des Eidgenössischen Departement des Innern EDI (GS-EDI)</i>, Interface Politikstudien Forschung Beratung, Lucerna / Università di Berna, Berna.</p>
<p id="fn-d2316e92"><sup><a href="#fnbck-d2316e92">3</a></sup><sup></sup>  <a href="https://fedlex.data.admin.ch/vocabulary/legal-taxonomy/4991" target="_blank" data-rs-uri="https://fedlex.data.admin.ch/eli/cc/2003/510" data-rs="171.10" data-lang="it">RS <b>171.10</b></a></p>
<p id="fn-d2316e106"><sup><a href="#fnbck-d2316e106">4</a></sup><sup></sup>  <a href="https://fedlex.data.admin.ch/vocabulary/legal-taxonomy/9993" target="_blank" data-rs-uri="https://fedlex.data.admin.ch/eli/cc/2002/510" data-rs="830.1" data-lang="it">RS <b>830.1</b></a></p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Situazione attuale e proposta della Commissione</a>
</h2>
<div class="collapseable">
<p class="absatzvor man-space-before-8">Nel quadro della riforma Ulteriore sviluppo dell’AI sono state introdotte diverse misure in materia di perizie, tese a migliorarne e garantirne la qualità, come pure a livello di procedura. Contestualmente ai lavori di attuazione della riforma Ulteriore sviluppo dell’AI, la Segreteria generale del Dipartimento federale dell’interno ha commissionato una valutazione delle perizie mediche nell’assicurazione invalidità, che è stata pubblicata nell’ottobre 2020. Le raccomandazioni formulate nel rapporto di esperti sono state considerate nei lavori di attuazione della riforma Ulteriore sviluppo dell’AI o sono già state attuate a livello di direttive. Tuttavia, data la carenza di periti in generale, non è stato possibile attuare determinate raccomandazioni così come sono state proposte.</p>
<p class="absatz man-space-before-4">La CSSS-N ritiene necessario attuare tutte le raccomandazioni formulate dagli esperti per rafforzare la fiducia nel processo, migliorare l’accettazione dei risultati delle perizie monodisciplinari e ridurre in tal modo la probabilità di lunghi procedimenti giudiziari. Secondo la Commissione, la raccomandazione 5 del rapporto di valutazione concernente l’ottimizzazione della procedura di conciliazione per le perizie monodisciplinari e bidisciplinari (rafforzamento della procedura di conciliazione) non è stata tenuta nella dovuta considerazione. Tale raccomandazione, che si ispira al modello francese della perizia condivisa<sup><a href="#fn-d2316e130" id="fnbck-d2316e130">5</a></sup>, punta a rafforzare l’aspetto della conciliazione e quindi la partecipazione degli assicurati alla procedura di conciliazione. Questo modello di perizia congiunta da parte di due periti della stessa disciplina, applicato nel settore degli incidenti stradali (diritto in materia di incidenti della circolazione stradale e della responsabilità civile), ha lo scopo di accelerare la procedura e garantire l’indennizzo tempestivo delle vittime di incidenti stradali. L’assicurazione responsabile tenta di accordarsi con l’assicurato su uno o più periti indipendenti. In caso di mancato accordo, si esegue una perizia congiunta. L’assicuratore e l’assicurato designano ciascuno un perito per ogni disciplina; i periti designati redigono la perizia congiuntamente.</p>
<p class="absatz man-space-before-4">L’esperienza maturata nella pratica dimostra che è possibile giungere a un accordo soltanto effettuando un reale tentativo di conciliazione. A tale proposito, la CSSS-N apprezza la procedura adottata attualmente da alcuni uffici AI, secondo cui al momento della comunicazione del nome del perito designato, l’assicurato ha la possibilità di proporre un altro specialista presente nell’elenco dei periti con i quali collabora l’ufficio AI. Ritiene che questa prassi soddisfi già in parte la raccomandazione 5 del rapporto di valutazione e propone di estenderla a tutti gli uffici AI della Svizzera.</p>
<p class="absatz man-space-before-4">Per contro, la Commissione ritiene indispensabile prevedere in aggiunta una nuova procedura qualora il tentativo di conciliazione non andasse a buon fine. In questi casi soltanto una perizia congiunta potrebbe garantire a tutte le parti interessate – assicurati e uffici AI – di godere della medesima considerazione nell’ambito della procedura di accertamento.</p>
<div class="footnotes"><p id="fn-d2316e130"><sup><a href="#fnbck-d2316e130">5</a></sup><sup></sup>  <i>Evaluation der medizinischen Begutachtung in der Invalidenversicherung</i>, pagg. 62/63; Auerbach Holger / Bollag Yvonne / Eichler Klaus / Gyr Niklaus / Imhof Daniel / Stöhr Susanna (2011), <i>MGS Medizinische Gutachtensituation in der Schweiz: </i><i>«Studie zur Einschätzung der Marktsituation und zur Schaffung von Markttransparenz und Qualitätssicherung</i>», rapporto finale, 6 mag. 2011, Winterthurer Institut für Gesundheitsökonomie, Winterthur / Academy of Swiss Insurance Medicine, Basilea, pag. 142 segg.</p></div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Valutazione del progetto della Commissione</a>
</h2>
<div class="collapseable">
<section id="lvl_2/lvl_2.2/lvl_2.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.1">2.2.1 Tentativo di conciliazione </a>
</h3>
<div class="collapseable">
<p class="absatzvor man-space-before-8">Lo scopo del progetto è coinvolgere l’assicurato fin dall’inizio nella designazione del perito incaricato di effettuare una perizia medica monodisciplinare dell’AI. Il progetto intende altresì attuare una procedura per un reale tentativo di conciliazione, secondo una prassi già adottata da alcuni uffici AI.</p>
<p class="absatz man-space-before-4">Il quadro giuridico attuale impone già agli uffici AI di avviare un tentativo di conciliazione (art. 7<i>j</i> dell’ordinanza dell’11 settembre 2002<sup><a href="#fn-d2316e163" id="fnbck-d2316e163">6</a></sup> sulla parte generale del diritto delle assicurazioni sociali [OPGA] in relazione con l’art. 44 cpv. 2 LPGA) in caso di perizia monodisciplinare e la prassi mostra che tale procedura porta a un esito positivo nella quasi totalità dei casi. Le statistiche disponibili indicano che il numero di «problemi» legati alla procedura di conciliazione è minimo. Nel 2024, su un totale di 3802 perizie commissionate, si sono registrati 12 casi irrisolti, mentre nel 2025, al 30 giugno, se ne contano 4. Modificare la legge per cambiare una procedura che consente già di raggiungere l’obiettivo prefissato non sarebbe opportuno. Se sussiste la necessità di unificare la prassi degli uffici AI, ciò può essere realizzato con gli strumenti di vigilanza esistenti.</p>
<div class="footnotes"><p id="fn-d2316e163"><sup><a href="#fnbck-d2316e163">6</a></sup><sup></sup>  <a href="https://fedlex.data.admin.ch/vocabulary/legal-taxonomy/9994" target="_blank" data-rs-uri="https://fedlex.data.admin.ch/eli/cc/2002/569" data-rs="830.11" data-lang="it">RS <b>830.11</b></a></p></div>
</div></section><section id="lvl_2/lvl_2.2/lvl_2.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.2/lvl_2.2.2">2.2.2 Introduzione di una perizia congiunta in caso di disaccordo sulla scelta del perito</a>
</h3>
<div class="collapseable">
<p class="absatzvor man-space-before-8">Il progetto prevede inoltre che le parti (l’assicurato e l’ufficio AI) possano designare ciascuna un perito affinché sia redatta una perizia congiunta, qualora non sia stato possibile accordarsi sulla scelta del perito. Dopo avere esaminato l’assicurato, i periti devono redigere un rapporto peritale contenente una valutazione consensuale. Se giungono a risultati diversi, i due periti devono illustrare le rispettive posizioni in modo trasparente. Spetta quindi al SMR prendere posizione sugli aspetti non condivisi e comunicare le proprie conclusioni sulla valutazione medica. </p>
<p class="absatz man-space-before-4" msg:wcstyle02-4="loose pPr/keepLines" xmlns:msg="urn:com:c-moria:legi4ch:xslt:message">La perizia congiunta, nella forma proposta dal rapporto di esperti e ripresa dal presente progetto, si ispira al modello francese. Questo modello – applicato nel settore specifico della responsabilità civile automobilistica in Francia e in quello della responsabilità civile medica in Svizzera – non è stato oggetto di un’analisi approfondita e dettagliata riguardo alle conseguenze della sua attuazione in un contesto medico e giuridico fondamentalmente diverso dalle questioni sollevate nell’ambito dell’AI svizzera: nell’AI si tratterà soprattutto di valutare problematiche legate alla salute mentale (l’87 % delle perizie commissionate nel 2024 riguardava la psichiatria), mentre nei settori summenzionati le problematiche sono soprattutto di natura somatica.</p>
<p class="absatz man-space-before-4">Inoltre, l’associazione Medicina assicurativa svizzera (Swiss Insurance Medicine, SIM), che ha esperienza con le perizie congiunte, ha ritenuto, nell’ambito della procedura di consultazione, che non si possa presumere una maggiore accettazione delle conclusioni di una perizia congiunta, in particolare nei casi di malattie psichiche, la maggioranza dei quali è potenzialmente interessata dalla mancanza di consenso circa la scelta del perito. Infatti, soprattutto in questo settore, le valutazioni dei periti su uno stesso e unico caso possono divergere notevolmente, anche se questi hanno una formazione comparabile. Tuttavia, non se ne può dedurre che vi sia necessariamente una carenza dal punto di vista qualitativo. Ed è proprio questo che rende inevitabili procedimenti giudiziari lunghi e laboriosi, esattamente quello che si vorrebbe evitare con il rafforzamento della procedura di conciliazione proposta dal presente progetto.</p>
<p class="absatz man-space-before-4">Il prolungamento dei tempi di disbrigo degli incarti derivante da questa nuova procedura alla fine non migliorerebbe la situazione degli assicurati, poiché l’assegnazione di tali perizie sarebbe più complessa da organizzare rispetto alle «normali» perizie monodisciplinari. Inoltre, la proposta della Commissione finirebbe per aggravare ulteriormente la già difficoltosa ricerca di periti, poiché, in caso di mancato consenso sulla scelta del perito, da una sola perizia si passerebbe a due. Questo fenomeno si accentuerà ulteriormente quando, a partire dal 2027, sarà obbligatorio possedere la certificazione SIM per soddisfare tutti i requisiti necessari per poter effettuare perizie ai sensi dell’articolo 44 capoverso 1 LPGA.</p>
<p class="absatz man-space-before-4">Una perizia congiunta aprirebbe inoltre la strada allo svolgimento di una terza perizia per risolvere le divergenze tra le prime due. Infatti, non è possibile obbligare due periti a concordare su tutti i punti. I costi della perizia, che già raddoppierebbero con una perizia congiunta, sarebbero quindi triplicati. </p>
<p class="absatz man-space-before-4">Nel quadro della riforma Ulteriore sviluppo dell’AI, il legislatore ha voluto garantire una procedura rapida per gli assicurati, pertanto è necessario evitare un prolungamento della procedura o il suo stallo. Non bisogna perdere di vista il fatto che la funzione principale della procedura amministrativa è quella di permettere l’emanazione di decisioni corrette dal punto di vista materiale, entro un termine ragionevole e con mezzi non sproporzionati. Poiché il quadro giuridico vigente consente di svolgere questa funzione, non è necessario prevedere altre modalità per l’esercizio dei diritti di partecipazione degli assicurati<sup><a href="#fn-d2316e190" id="fnbck-d2316e190">7</a></sup>. </p>
<p class="absatz man-space-before-4">Infine, dato che è circoscritto all’assicurazione invalidità, il presente progetto genererebbe procedure diverse tra le assicurazioni sociali regolamentate dalla LPGA, portando a una maggiore complessità del sistema, se non addirittura all’impossibilità di garantire il coordinamento tra i vari rami assicurativi, come ha sottolineato la SUVA durante la consultazione.</p>
<div class="footnotes"><p id="fn-d2316e190"><sup><a href="#fnbck-d2316e190">7</a></sup><sup></sup>  Parere giuridico di René Wiederkehr (Università di Lucerna): «Kompensation durch Verfahrensrechte? Eine kritische Würdigung des BGE <a href="https://digitalcollection.zhaw.ch/items/0aa2486a-1129-4d6b-ac60-9f69d05a32c0" target="_blank">
				<b>137</b>
				 V 210 mit Blick auf Art. 44
			</a> ATSG», in <i>Schweizerische Zeitschrift für Sozialversicherung und berufliche Vorsorge</i>, 2024(5), pagg. 239–249. </p></div>
</div></section>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Conclusione</a>
</h2>
<div class="collapseable">
<p class="absatzvor man-space-before-8">In generale, occorre prestare particolare attenzione alla questione delle perizie mediche: numerosi interventi parlamentari affrontano regolarmente questo tema, mettendo in luce potenziali disfunzioni e problematiche. È fondamentale coinvolgere l’assicurato il prima possibile nella procedura e nella scelta del perito. Ciò consente di tenere conto della dimensione umana e contribuisce a rafforzare la fiducia nel nostro sistema di sicurezza sociale. Le questioni sollevate dal progetto della CSSS-N e le preoccupazioni espresse in questo contesto sono legittime.</p>
<p class="absatz man-space-before-4">Le misure messe in atto nel quadro della riforma Ulteriore sviluppo dell’AI hanno apportato molti miglioramenti dal punto di vista della partecipazione degli assicurati, dell’ottimizzazione delle procedure e della trasparenza. Diversi uffici AI hanno inoltre introdotto procedure in linea con l’obiettivo perseguito dal progetto. Questo dimostra che l’obiettivo può essere raggiunto senza necessariamente modificare le disposizioni legali attuali, utilizzando ad esempio i mezzi di vigilanza esistenti. </p>
<p class="absatz man-space-before-4">Va inoltre sottolineato che nell’ambito della prossima riforma dell’AI verrà trattato anche il tema delle perizie. L’analisi del potenziale di miglioramento riguarderà la qualità delle perizie in generale e i mezzi di azione a disposizione degli assicurati nel caso in cui la Commissione federale per la garanzia della qualità delle perizie mediche attestasse una qualità insufficiente. </p>
<p class="absatz man-space-before-4">Considerando il numero esiguo di casi in cui non viene raggiunto un consenso, la modifica proposta dalla Commissione risulta inopportuna. L’attuazione di una perizia congiunta rischia inoltre, con ogni probabilità, di prolungare notevolmente la procedura, senza garantire veramente una maggiore accettazione del suo esito, nel caso in cui il rifiuto della prestazione dovesse comunque essere confermato. </p>
<p class="absatz man-space-before-4">Il Consiglio federale respinge pertanto il progetto della CSSS-N nella sua totalità. Ritiene invece necessario rafforzare la qualità delle perizie e la formazione degli esperti nonché utilizzare gli strumenti esistenti in materia di vigilanza per garantire l’applicazione di una prassi uniforme da parte degli organi esecutivi<sup><a href="#fn-d2316e222" id="fnbck-d2316e222">8</a></sup>.</p>
<div class="footnotes"><p id="fn-d2316e222"><sup><a href="#fnbck-d2316e222">8</a></sup><sup></sup>  Parere giuridico di René Wiederkehr (Università di Lucerna): «Kompensation durch Verfahrensrechte? Eine kritische Würdigung des BGE <a href="https://digitalcollection.zhaw.ch/items/0aa2486a-1129-4d6b-ac60-9f69d05a32c0" target="_blank">
				<b>137</b>
				 V 210 mit Blick auf Art. 44
			</a> ATSG», in <i>Schweizerische Zeitschrift für Sozialversicherung und berufliche Vorsorge</i>, 2024(5), pagg. 239–249.</p></div>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta del Consiglio federale</a>
</h1>
<div class="collapseable"><p class="absatzvor man-space-before-8">Il Consiglio federale propone di non entrare in materia sul progetto.</p></div></section></main>
</div></body>
</html>
