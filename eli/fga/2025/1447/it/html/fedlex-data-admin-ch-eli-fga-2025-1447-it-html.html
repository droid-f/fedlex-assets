<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Valutazione annuale dello stato della minaccia<br>Rapporto del Consiglio federale alle Camere federali e al pubblico</h1>
<p class="botschaftdatum man-space-before-3 ">del 30 aprile 2025</p>
<p class="botschaftlinie man-space-before-10 "></p>
<p class="salutation man-space-before-3 ">Onorevoli presidenti e consiglieri,</p>
<p class="absatzvor man-space-before-8 ">Conformemente all’articolo 70 capoverso 1 lettera d della legge federale del 25 settembre 2015 sulle attività informative, vi informiamo in merito alla nostra valutazione dello stato della minaccia.</p>
<p class="absatzvor man-space-before-8 ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24 ">30 aprile 2025</p>
				</td>
				<td>
					
					<p class="unterschriftenfi1 man-space-before-24 ">In nome del Consiglio federale svizzero:</p>
					<p class="unterschriftenfi man-space-before-6 ">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4 "></p>
<p class="absatz man-space-before-4 "></p>
<p class="titelbotschaftinnen man-space-after-18 ">Valutazione dello stato della minaccia</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8 ">Secondo l’articolo 70 capoverso 1 lettera d della legge federale del 25 settembre 2015<sup><a href="#fn-d7e50" id="fnbck-d7e50">1</a></sup> sulle attività informative (LAIn), il Consiglio federale valuta annualmente lo stato della minaccia in Svizzera e informa le Camere federali e il pubblico. La valutazione fa riferimento alle minacce menzionate nella LAIn nonché a fatti rilevanti sotto il profilo della politica di sicurezza che avvengono all’estero sempre secondo la LAIn.</p>
<p class="absatz man-space-before-4 ">Un quadro della situazione più completo in termini di intelligence è contenuto nel rapporto annuale sulla situazione del Servizio delle attività informative della Confederazione (SIC) «La Sicurezza della Svizzera»<sup><a href="#fn-d7e63" id="fnbck-d7e63">2</a></sup>. Rimane compito dei rapporti periodici sulla politica di sicurezza della Svizzera esaminare se e in quale misura sia necessario adeguare tale politica e i suoi strumenti in seguito a cambiamenti della situazione nonché fissare priorità.</p>
<p class="absatz man-space-before-4 ">L’ultimo rapporto sulla politica di sicurezza della Svizzera è stato adottato dal Consiglio federale e pubblicato il 24 novembre 2021<sup><a href="#fn-d7e76" id="fnbck-d7e76">3</a></sup>. In aggiunta a questo rapporto, il 7 settembre 2022<sup><a href="#fn-d7e88" id="fnbck-d7e88">4</a></sup> il Consiglio federale ha presentato un rapporto complementare con una nuova valutazione della situazione in seguito alla guerra della Russia contro l’Ucraina. La nuova strategia in materia di politica di sicurezza del Consiglio federale è in preparazione per la fine del 2025.</p>
<div class="footnotes">
<p id="fn-d7e50"><sup><a href="#fnbck-d7e50">1</a></sup><sup></sup> <a href="https://fedlex.data.admin.ch/eli/cc/2017/494" target="_blank">RS <b>121</b></a></p>
<p id="fn-d7e63"><sup><a href="#fnbck-d7e63">2</a></sup><sup></sup> Consultabile in Internet all’indirizzo <a href="https://www.vbs.admin.ch/it/servizio-attivita-informative" target="_blank">
				www.vbs.admin.ch
			</a> &gt; Sicurezza &gt; Attività informative &gt; Servizio delle attività informative della Confederazione &gt; Ulteriori informazioni &gt; Documenti &gt; Rapporti sulla situazione &gt; La Sicurezza della Svizzera.</p>
<p id="fn-d7e76"><sup><a href="#fnbck-d7e76">3</a></sup><sup></sup> <a href="https://fedlex.data.admin.ch/eli/fga/2021/2895" target="_blank">FF <b>2021</b> 2895</a></p>
<p id="fn-d7e88"><sup><a href="#fnbck-d7e88">4</a></sup><sup></sup> Rapporto complementare al rapporto sulla politica di sicurezza 2021 relativo alle conseguenze della guerra in Ucraina; <a href="https://fedlex.data.admin.ch/eli/fga/2022/2357" target="_blank">FF <b>2022</b> 2357</a>.</p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Compendio</a>
</h1>
<div class="collapseable">
<p class="absatzvor man-space-before-8 ">Nel 2024 il contesto della politica di sicurezza della Svizzera si è ulteriormente deteriorato. La cooperazione della Russia con i suoi principali sostenitori nella guerra contro l’Ucraina si è nuovamente intensificata. Cina, Russia, Iran e Corea del Nord vogliono plasmare l’ordine internazionale secondo le proprie concezioni e intendono contenere l’influenza degli Stati Uniti e di altri Stati occidentali. Benché la loro cooperazione sia caratterizzata da tensioni interne e da interessi diversi, talvolta addirittura contrastanti, i quattro Stati collaborano più strettamente in diverse forme dal punto di vista economico, politico e, in alcuni casi, militare.</p>
<p class="absatz man-space-before-4 ">La guerra della Russia contro l’Ucraina ha contribuito ad accrescere l’interconnessione globale dei conflitti regionali. La Corea del Nord, potenza nucleare informale, sostiene la Russia con sistemi di missili e munizioni d’artiglieria e, dall’autunno 2024, anche con soldati. Le controprestazioni russe che la Corea del Nord riceve sono note solo in parte. Questo vale anche per le controprestazioni della Russia fornite alla Cina e all’Iran.</p>
<p class="absatz man-space-before-4 ">Tuttavia, esistono importanti differenze ed elementi di tensione, in particolare tra la Russia e la Cina: mentre il presidente Putin reputa ostili le relazioni della Russia con gli Stati Uniti e l’Europa, la Cina continua a dipendere da entrambi i mercati per la sua prosperità economica e non vuole nessuna nuova guerra fredda. Inoltre molte potenze regionali, in particolare nel Sud globale, non vogliono schierarsi in modo esclusivo con gli Stati Uniti o con la Cina e mantengono quindi consapevolmente contatti e scambi commerciali con entrambe le parti. </p>
<p class="absatz man-space-before-4 ">Nel 2024 la Russia ha intensificato le attività nei Paesi dell’UE e della NATO nell’ambito della guerra ibrida, mettendo deliberatamente in conto danni collaterali e vittime civili. Fondamentale nei conflitti ibridi è la creazione intenzionale di ambiguità e incertezze al di sotto della soglia del conflitto armato. L’intensificazione dei conflitti ibridi comporta notevoli rischi di escalation.</p>
<p class="absatz man-space-before-4 ">Quanto grande sia il potenziale di trasformazione della nuova amministrazione americana nella struttura di sicurezza transatlantica si vedrà solo in seguito: non è infatti ancora certo fino a che punto e in che modo gli Stati Uniti sotto la presidenza di Donald Trump siano disposti e in grado di schierarsi a favore della sicurezza dell’Europa e dell’ordine globale. Sebbene la maggior parte degli Stati europei stia aumentando i propri sforzi in materia di politica di sicurezza, non esiste un consenso europeo nei rapporti con la Russia. Anche le prime decisioni e proposte dell’amministrazione Trump in materia di politica estera e di sicurezza pongono i sostenitori dell’ordine mondiale esistente di fronte a sfide fondamentali. Il contesto della Svizzera, in fase di cambiamento, potrebbe quindi offrire una minore protezione in futuro.</p>
<p class="absatz man-space-before-4 ">La guerra della Russia contro l’Ucraina continua a dominare la situazione di sicurezza in Europa. Tuttavia, la tendenza strategica globale dominante rimane la rivalità e lo scontro tra Stati Uniti e Cina. Il modo in cui queste due superpotenze cercheranno di far valere i propri interessi contrastanti avrà un profondo impatto sulla politica di sicurezza globale, sull’economia e sul potenziale di risoluzione dei problemi internazionali nei prossimi anni. Il mondo di oggi è frammentato, volatile e pieno di rischi.</p>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Sviluppi all’estero rilevanti sotto il profilo della politica di sicurezza</a>
</h1>
<div class="collapseable">
<p class="absatzvor man-space-before-8 ">Per il presidente russo Vladimir Putin la guerra contro l’Ucraina riveste al momento la massima priorità. La Russia è convinta di poter continuare la guerra, almeno per tutto il 2025, con l’intensità attuale; il presidente è determinato a includere saldamente l’Ucraina nella sfera di influenza russa.</p>
<p class="absatz man-space-before-4 ">La Russia ha intensificato la sua guerra contro l’Ucraina nell’ottobre 2024 con l’impiego di soldati nordcoreani. Gli Stati Uniti e altri alleati occidentali hanno permesso all’Ucraina a partire dal novembre 2024 di utilizzare armi stand-off occidentali contro obiettivi militari in territorio russo riconosciuto dal diritto internazionale. Nella sua lotta difensiva, l’Ucraina è sottoposta a una forte pressione. Il sostegno degli Stati occidentali dipende a tutt’oggi dai contributi degli Stati Uniti e sarà subordinato agli interessi statunitensi. </p>
<p class="absatz man-space-before-4 ">La Russia non sente attualmente alcuna pressione che la spinga a impegnarsi per un cessate il fuoco o per negoziati di pace. Le difficoltà sul cammino verso un cessate il fuoco duraturo o l’avvio di negoziati di pace tra Russia e Ucraina rimangono notevoli. </p>
<p class="absatz man-space-before-4 ">Tuttavia, anche dopo una tregua o addirittura l’avvio di negoziati di pace tra Russia e Ucraina, rimarrebbero le tensioni di fondo e le diverse idee sull’ordine di sicurezza in Europa. La Russia, infatti, mira strategicamente a riconquistare il suo status precedente, al di là dell’Ucraina, quindi a ripristinare la sua sfera di influenza nell’Europa orientale, come ha affermato chiaramente il presidente Putin nei suoi due ultimatum agli Stati Uniti e alla NATO nel dicembre 2021. Oltre a ricostituire le perdite subite nella guerra contro l’Ucraina, la Russia sta pianificando un forte aumento del suo potenziale militare, preparando le sue forze armate per una possibile guerra contro la NATO.</p>
<p class="absatz man-space-before-4 ">Il rischio di un’escalation nucleare in Europa è aumentato ulteriormente: nel novembre 2024 la Russia ha adottato una nuova dottrina nucleare. Le minacce e le armi nucleari come strumento di potere hanno assunto un’importanza che non si vedeva dalla guerra fredda: oltre agli Stati occidentali, anche la Cina e l’India hanno messo in guardia la Russia dall’infrangere il tabù nucleare per la prima volta dal 1945. Tuttavia la maggior parte delle potenze nucleari sta potenziando i propri arsenali nucleari. Gli incentivi alla proliferazione nucleare stanno aumentando in diverse regioni del mondo.</p>
<p class="absatz man-space-before-4 ">La situazione nel Vicino e Medio Oriente rimane instabile ed è caratterizzata da continui conflitti armati. Al centro di tutto c’è lo scontro tra Israele e il cosiddetto Asse della Resistenza guidato dall’Iran, che si svolge in diverse aree. La caduta del regime di Assad in Siria, l’indebolimento di Hezbollah in Libano e la decimazione di Hamas a Gaza hanno indebolito in modo permanente la posizione dell’Iran nella regione e i rapporti di forza si sono spostati a favore di Israele. Inoltre, l’Iran non è riuscito a ripristinare la sua capacità di deterrenza nei confronti di Israele con attacchi militari diretti. Con il ritorno di Donald Trump alla Casa Bianca, la pressione sull’Iran potrebbe aumentare ulteriormente, soprattutto per quanto riguarda la questione nucleare.</p>
<p class="absatz man-space-before-4 ">Dopo la fine del dominio del clan Assad, durato oltre cinque decenni, la Siria si trova di fronte a un nuovo inizio. È difficile prevedere se il governo di transizione, dominato dall’organizzazione islamista Hayat Tahrir al-Sham, riuscirà a consolidare il proprio potere e a prendere il controllo della maggior parte del Paese nel 2025. In particolare, la questione del futuro dei territori curdi comporta un potenziale conflitto regionale a causa degli interessi della Turchia. Per la Russia e l’Iran, la caduta del regime di Assad è una sconfitta dolorosa.</p>
<p class="absatz man-space-before-4 ">Per quanto riguarda la politica estera e di sicurezza statunitense sotto la presidenza di Trump, bisogna aspettarsi che gli Stati Uniti interpreteranno i loro interessi nazionali in materia di sicurezza in maniera nettamente più restrittiva. È probabile che gli Stati Uniti si focalizzeranno principalmente sulla Cina come rivale strategico, mentre il loro impegno per la sicurezza europea diminuirà. Gli Stati europei dovranno sostenere un onere maggiore nella ripartizione dei compiti transatlantici. </p>
<p class="absatz man-space-before-4 ">L’aumento del potere della Cina continuerà nonostante il rallentamento della crescita economica e le tensioni bilaterali con gli Stati Uniti. La Cina rafforzerà le sue capacità scientifiche e tecnologiche, in particolare attraverso l’acquisizione di conoscenze, con mezzi legali o illegali. Come in passato, investirà queste conoscenze nelle sue capacità industriali e militari. La Cina continuerà inoltre a sviluppare il proprio potenziale nucleare. L’annessione di Taiwan alla Repubblica Popolare e l’affermazione del suo diritto alla sovranità nel Mar Cinese Meridionale rimangono obiettivi strategici. La Cina potrebbe intensificare le dimostrazioni di forza militare. Tuttavia, probabilmente non rischierà un’escalation che porterebbe a una guerra contro gli Stati Uniti o a massicce sanzioni economiche. </p>
<p class="absatz man-space-before-4 ">La Cina continuerà il suo partenariato strategico con la Russia a livello politico ed economico. Parallelamente, si adopererà per mantenere le sue relazioni politiche ed economiche con gli Stati occidentali, in particolare con quelli europei. Tuttavia, continuerà a portare avanti le sue attività di influenza sulle decisioni politiche ed economiche. Inoltre cercherà anche di ridurre la sua dipendenza dalle catene di fornitura globali. La Cina probabilmente risponderebbe con contromisure a nuovi dazi, nuove barriere commerciali o restrizioni allo scambio tecnologico da parte degli Stati occidentali.</p>
<p class="absatz man-space-before-4 ">L’alleanza tra Russia e Corea del Nord, siglata nel 2024, comporta il rischio che la Russia trasferisca il suo know-how in materia di tecnologie militari avanzate al programma missilistico nordcoreano. Lo sviluppo di missili intercontinentali nordcoreani, che fungono da vettori di armi nucleari, ha un impatto sulla sicurezza europea, anche se i Paesi europei non sono tra i principali nemici della leadership di Pyongyang. Con l’avvicinamento alla Russia, l’influenza cinese sulla Corea del Nord si è relativamente affievolita. La leadership nordcoreana potrebbe sentirsi incoraggiata a effettuare un settimo test nucleare sulla scorta del margine di manovra acquisito. La Cina è contraria a tale test.</p>
<p class="absatz man-space-before-4 ">La situazione di sicurezza in determinate zone dell’Africa rimane tesa, con crescenti disordini politici, terrorismo e indebolimento della democrazia a partire dal 2020. Nel 2024 metà della popolazione africana viveva sotto un regime autocratico. L’instabilità politica favorisce anche il terrorismo. L’epicentro del terrorismo si è spostato dal Medio Oriente alla regione del Sahel; quasi la metà di tutte le persone uccise dal terrorismo nel 2023 viveva nell’Africa subsahariana.</p>
<p class="absatz man-space-before-4 ">Nelle rivalità geopolitiche tra Stati Uniti, Cina e Russia, l’Africa sta acquisendo importanza. Le nuove dittature militari in Africa riducono la loro dipendenza dagli Stati occidentali e cooperano sempre più con la Russia. La Russia sta espandendo la sua influenza nella regione del Sahel. Il ritiro delle truppe occidentali sottolinea il cambiamento dell’orientamento geopolitico e geoeconomico di alcuni Stati africani. La Cina rimane un attore politico ed economico importante nel Continente.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Le minacce in dettaglio</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Terrorismo</a>
</h2>
<div class="collapseable">
<p class="absatzvor man-space-before-8 ">Nel nostro Paese la minaccia terroristica rimane elevata e continua a essere caratterizzata in misura determinante dal movimento jihadista, in particolare dallo «Stato islamico» e molto meno da Al‑Qaïda. Attualmente, l’organizzazione centrale dello «Stato islamico» e il nucleo di Al‑Qaïda non sono pressoché in grado di preparare o perpetrare autonomamente attentati in Europa. I loro gruppi regionali e le loro diramazioni in Africa, Asia e Medio Oriente perseguono principalmente obiettivi regionali, ma sono tuttavia disposti e capaci di perpetrare attacchi contro obiettivi occidentali non appena se ne presenta l’occasione. Gli interessi svizzeri all’estero possono quindi diventare oggetto di un attacco di matrice jihadista o subirne le conseguenze. </p>
<p class="absatz man-space-before-4 ">I giovani adulti e persino i minori radicalizzati online continuano a tenere occupate le autorità di sicurezza. La forte diffusione della propaganda jihadista nel ciberspazio è un’importante fonte di ispirazione per potenziali autori di atti di violenza. Nonostante i notevoli progressi compiuti dalle autorità di perseguimento penale e dai gestori delle piattaforme nel limitare la propaganda jihadista online, il jihadismo online è tutt’al più rallentato, ma non fermato. </p>
<p class="absatz man-space-before-4 ">La principale minaccia in Svizzera continua a provenire da singole persone o piccoli gruppi ispirati dall’ideologia jihadista, che compiono atti di violenza spontaneamente con mezzi semplici, come i coltelli. Tali atti di violenza si rivolgono perlopiù contro obiettivi scarsamente protetti. Sono particolarmente esposti, da un lato, gli individui e gli interessi ebraici e israeliani e, dall’altro, le folle di persone durante gli eventi.</p>
<p class="absatz man-space-before-4 ">La situazione instabile in Siria ha un effetto sulla minaccia terroristica in Europa e in Svizzera. Lo «Stato islamico» in Siria si dimostra resiliente e capace di sfruttare gli eventi locali a proprio vantaggio. Sta cercando di consolidarsi e, non da ultimo, di liberare i quadri e i combattenti dalle carceri. La situazione in Siria rende più probabile la liberazione dei jihadisti detenuti, tra cui alcuni «viaggiatori della jihad» provenienti dalla Svizzera. </p>
<p class="absatz man-space-before-4 ">I jihadisti rilasciati dai penitenziari europei e svizzeri nonché le persone che si sono radicalizzate in prigione continuano a rappresentare un fattore di rischio costante. </p>
<p class="absatz man-space-before-4 ">Il terrorismo a sfondo etnico-nazionalistico rimane una minaccia. In Europa, Svizzera compresa, le organizzazioni etnico-nazionaliste continuano a ricevere sostegno grazie alla propaganda, al reclutamento e alle raccolte di fondi, nonostante le misure di difesa adottate dagli Stati.</p>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Spionaggio</a>
</h2>
<div class="collapseable">
<p class="absatzvor man-space-before-8 " msg:wcstyle02-4="loose pPr/keepLines" xmlns:msg="urn:com:c-moria:legi4ch:xslt:message">Alla luce degli scontri globali, lo spionaggio sta assumendo un’importanza sempre maggiore. Molti servizi di intelligence continueranno con ogni probabilità a potenziare le proprie capacità in questo ambito. La Svizzera è interessata da questo fenomeno sotto diversi aspetti. </p>
<dl class="man-space-after-0 ">
<dt class="man-space-before-4  ">– </dt>
<dd class="man-space-before-4  ">La Svizzera funge da base operativa per attori stranieri, che si spiano vicendevolmente. Queste azioni non sempre hanno rilevanza penale. I servizi di intelligence stranieri impiegano anche persone fisiche e giuridiche svizzere.</dd>
<dt class="man-space-before-4  ">– </dt>
<dd class="man-space-before-4  ">Soprattutto le grandi potenze acquisiscono informazioni sulle entità svizzere con mezzi di intelligence. Sono particolarmente colpite le persone, le organizzazioni e le infrastrutture attive nei settori della politica estera, di sicurezza ed economica, degli armamenti, del commercio di materie prime ed energia, della tecnologia di punta e della ricerca. Tra gli obiettivi lucrativi figurano anche le aziende con sede in Svizzera che trattano grandi quantità di dati personali sensibili. </dd>
<dt class="man-space-before-4  ">– </dt>
<dd class="man-space-before-4  ">In Svizzera vivono persone che sono fuggite dai loro Paesi di origine, per lo più governati in modo autocratico, e che ora vengono sorvegliate da questi ultimi nel nostro Paese. L’attenzione si concentra principalmente su noti critici dei relativi governi e sugli esponenti delle rispettive comunità della diaspora. I servizi di intelligence utilizzano le informazioni acquisite con lo spionaggio, tra l’altro, per corrompere o minacciare le vittime affinché abbandonino le loro attività critiche nei confronti del regime. </dd>
</dl>
<p class="absatz man-space-before-4 ">Alcuni servizi di intelligence stranieri sfruttano le loro reti in Svizzera non solo per acquisire informazioni, ma anche per acquistare illegalmente beni critici o soggetti a sanzioni, per diffondere attività di disinformazione e di propaganda e per esercitare attività di influenza in modo clandestino. Per la Svizzera aumenta il rischio di essere sfruttata per preparare e mettere in atto rapimenti, atti di sabotaggio e attentati all’estero, ad esempio in relazione all’intensificazione dei conflitti ibridi contro gli Stati occidentali.</p>
</div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Proliferazione NBC</a>
</h2>
<div class="collapseable">
<p class="absatzvor man-space-before-8 ">L’attuazione delle sanzioni contro la Russia rimane una grande sfida per il controllo delle esportazioni, in particolare le misure volte a impedire l’aggiramento delle sanzioni attraverso Stati terzi. Le sanzioni favoriscono margini di guadagno estremamente elevati e rendono redditizie le attività per le aziende nei Paesi che non hanno adottato le sanzioni. L’acquisto di beni necessari alla produzione, alla manutenzione e all’ulteriore sviluppo dell’industria degli armamenti è una priorità strategica assoluta per la Russia che, di conseguenza, offre incentivi finanziari alle aziende all’estero affinché partecipino all’elusione delle sanzioni. La gamma di beni richiesti è enorme: si va dal semplice materiale di consumo quotidiano (senza classificazione delle merci) ai semplici microchip (sanzionati ma non classificati come «dual-use», a duplice impiego) fino a macchinari altamente complessi con classificazione delle merci «dual-use». </p>
<p class="absatz man-space-before-4 ">La Russia svolge anche un ruolo critico nell’efficienza dei regimi internazionali di controllo delle esportazioni. Da anni blocca l’inserimento di nuovi beni nell’elenco, minando così il sistema basato sul consenso relativo ai controlli multilaterali delle esportazioni. Nel contempo, la Russia ostacola anche lo scambio di informazioni tra gli Stati membri. I Paesi occidentali, tra cui la Svizzera, stanno cercando di mantenere i controlli multilaterali delle esportazioni. </p>
<p class="absatz man-space-before-4 ">Nonostante un ventennio di sanzioni internazionali, la capacità dell’Iran di costruire un’arma nucleare rimane un tema centrale di sicurezza internazionale. L’Iran è infatti riuscito a ridurre notevolmente la sua dipendenza dagli Stati occidentali in diverse tecnologie chiave. Il Paese prosegue nell’espansione dei suoi impianti di arricchimento dell’uranio. In occasione dei recenti attacchi iraniani a Israele e delle conseguenti reazioni israeliane è emerso che la deterrenza israeliana e, in ultima analisi, anche quella statunitense contro l’avvio di un programma nucleare militare è attendibile. </p>
<p class="absatz man-space-before-4 ">La Corea del Nord porta avanti il suo programma nucleare e missilistico. Sono state ampliate sia le capacità di arricchimento dell’uranio che quelle di produzione del plutonio; la Corea del Nord prosegue inoltre i lavori di sviluppo per un sottomarino a propulsione nucleare. Nel programma missilistico, continua la tendenza che prevede l’introduzione di sistemi a propellente solido interessanti dal punto di vista militare. Inoltre la Corea del Nord ha reso operativi sistemi di vettori a corta gittata in grandi quantità e li ha schierati al confine con la Corea del Sud. </p>
</div></section><section id="lvl_4/lvl_4.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.4">4.4 Attacchi a infrastrutture critiche</a>
</h2>
<div class="collapseable">
<p class="absatzvor man-space-before-8 ">Il progresso tecnologico amplia le capacità e i vettori di attacco dei cibercriminali. La ciberminaccia è quindi in aumento e costringe le autorità di sicurezza e i gestori di infrastrutture critiche a stare al passo con gli sviluppi tecnologici.</p>
<p class="absatz man-space-before-4 ">La minaccia rappresentata dal ciberspionaggio è costantemente elevata da diversi anni. Tali attacchi, in particolare da parte di cibercriminali statali russi o cinesi, continuano a essere molto probabili. Al contrario, gli attacchi mirati di cibersabotaggio da parte di gruppi statali contro infrastrutture critiche in Svizzera rimangono estremamente improbabili fintantoché la Svizzera non si trovi in un conflitto diretto con uno Stato. In tal caso, attacchi di questo genere diventerebbero più probabili in tempi rapidi. Attacchi di cibersabotaggio da parte di attori stranieri contro obiettivi all’estero possono causare danni in Svizzera in qualsiasi momento. </p>
<p class="absatz man-space-before-4 ">I ciberattacchi contro obiettivi svizzeri non possono essere considerati separatamente dalla minaccia rappresentata dai mezzi di condotta ibrida dei conflitti nei Paesi dell’UE e della NATO circostanti. I cibercriminali statali russi e cinesi usano impropriamente le infrastrutture informatiche in Svizzera per cercare i punti deboli di obiettivi in Svizzera o all’estero e per spiarli. Inoltre, l’infrastruttura informatica in Svizzera è già stata sfruttata per il cibersabotaggio di obiettivi all’estero. </p>
<p class="absatz man-space-before-4 ">In aggiunta, i cibercriminali minacciano le infrastrutture critiche principalmente attraverso attacchi ransomware. Questi attacchi causano danni finanziari talvolta considerevoli alle aziende colpite nonché la fuga di dati sensibili. I ciberattacchi a fini criminali possono provocare il guasto di infrastrutture critiche. In pochi casi, gli hacktivisti motivati politicamente hanno tentato di manipolare all’estero sistemi industriali scarsamente protetti. Sinora i danni sono stati limitati, ma sono stati sfruttati a fini di propaganda.</p>
<p class="absatz man-space-before-4 ">Le minacce alle infrastrutture critiche non provengono solo da mezzi ciber, ma anche da attacchi fisici. Le infrastrutture critiche in Svizzera potrebbero quindi essere sabotate per danneggiare gli Stati dipendenti da esse per calcoli egemonici. Oltre agli attori statali o con interessi meramente finanziari, anche persone e gruppi motivati da estremismo terroristico o violento possono sferrare attacchi alle infrastrutture critiche.</p>
</div></section><section id="lvl_4/lvl_4.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.5">4.5 Estremismo violento</a>
</h2>
<div class="collapseable">
<p class="absatzvor man-space-before-8 ">Gli ambienti dell’estremismo violento di destra e di sinistra continuano le loro attività. La minaccia proveniente da questi ambienti rimane stabile a un livello elevato. I gruppi storici non hanno modificato né la loro strategia né la loro tattica.</p>
<p class="absatz man-space-before-4 ">Negli ambienti dell’estremismo violento di sinistra, l’antifascismo in senso lato, e la causa curda in particolare, rimangono temi dominanti. Il potenziale di violenza rimane costantemente alto. Questi ambienti sono in grado di mobilitarsi spontaneamente e considerano gli atti di violenza un mezzo efficace per raggiungere i propri obiettivi. Le azioni di questi gruppi servono principalmente a richiamare l’attenzione su temi ritenuti importanti. In Europa c’è un rischio crescente che ambienti legati all’estremismo violento di sinistra ricorrano ad atti di violenza mirati rivolti contro individui o compiano addirittura attacchi terroristici. </p>
<p class="absatz man-space-before-4 ">Il conflitto in Medio Oriente interessa gli ambienti dell’estremismo violento di sinistra soprattutto a causa dei territori curdi. Gli esponenti di questi movimenti lanciano appelli per organizzare manifestazioni e proteste. Gli ambienti dell’estremismo violento di destra non hanno mostrato alcun interesse per gli sviluppi in Medio Oriente.</p>
<p class="absatz man-space-before-4 ">In Svizzera, gli ambienti dell’estremismo violento di destra proseguono le loro attività per lo più clandestine. Alcuni gruppi manifestano pubblicamente la loro posizione su temi politici di attualità, ad esempio con azioni di protesta e video di propaganda diffusi su Internet. In Europa la minaccia legata al terrorismo di estrema destra continua ad aumentare.</p>
<p class="absatz man-space-before-4 ">La propaganda estremista diffusa nello spazio virtuale può trovare terreno fertile soprattutto tra i minori e i giovani adulti e contribuire in modo significativo alla loro radicalizzazione.</p>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Ripercussioni sulla Svizzera</a>
</h1>
<div class="collapseable">
<p class="absatzvor man-space-before-8 ">In relazione alla sua decisione di ospitare all’interno del suo territorio la Conferenza di alto livello sulla pace in Ucraina, la Svizzera è finita sempre più spesso nel mirino dei media di propaganda russi e da allora è maggiormente toccata dalle attività di influenza russe. Nel marzo 2024, ad esempio, il canale di propaganda russa all’estero RT ha strumentalizzato l’accoltellamento a sfondo jihadista a Zurigo per influenzare il dibattito pubblico in Svizzera e minare la fiducia della popolazione nelle autorità statali con un attacco frontale al Servizio delle attività informative della Confederazione.</p>
<p class="absatz man-space-before-4 ">Finora in non sono stati rilevati atti di sabotaggio statali rivolti contro la Svizzera; la Svizzera non è stata per ora nemmeno direttamente bersaglio di attacchi di cibersabotaggio statali. Tuttavia, ospita importanti infrastrutture critiche per altri Paesi europei, che possono diventare bersaglio di sabotaggi per calcoli egemonici. Inoltre, persone, manifestazioni o aziende in Svizzera che si espongono a favore di una parte in conflitto potrebbero diventare bersaglio di azioni di destabilizzazione.</p>
<p class="absatz man-space-before-4 ">Se l’Ucraina, la NATO o l’UE si indeboliscono, il contesto di politica di sicurezza della Svizzera diventa più instabile. Le aspettative nei confronti della Svizzera di fornire un contributo maggiore alla sicurezza europea aumenteranno. </p>
<p class="absatz man-space-before-4 ">Le crisi e i conflitti in corso in Vicino e Medio Oriente hanno un impatto negativo sugli interessi della Svizzera e sulla sicurezza dei suoi cittadini nella regione poiché inaspriscono la situazione di minaccia negli ambiti del terrorismo, dell’estremismo violento e della proliferazione NBC. Gli eventi nella regione si ripercuotono anche sulla migrazione verso l’Europa.</p>
<p class="absatz man-space-before-4 ">Nell’era della crescente conflittualità globale, la Svizzera è ancora relativamente sicura. Un attacco armato diretto o il terrorismo con armi di distruzione di massa rimangono relativamente poco probabili in Svizzera. Tuttavia, dal 2022 il sistema di sicurezza europeo è sottoposto a uno stress costante e lo scenario strategico della Svizzera è cambiato negativamente in modo radicale e duraturo. Le numerose incertezze portano la Svizzera a dover prevedere quali siano le minacce in materia di politica di sicurezza da considerare in via prioritaria.</p>
</div></section></main>
</div></body>
</html>
