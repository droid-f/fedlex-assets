<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Decreto federale<br>concernente l’iniziativa popolare «Per una politica energetica e climatica equa: investire per la prosperità, <br>il lavoro e l’ambiente (Iniziativa per un fondo per il clima)»</h1>
<p class="erlassdatum man-space-before-3">del 26 settembre 2025</p>
</div>
<div id="preamble"><div>
<p class="man-template-autor man-space-before-10">L’Assemblea federale della Confederazione Svizzera,</p>
<p class="ingress man-space-before-3">visto l’articolo 139 capoverso 5 della Costituzione federale<sup><a href="#fn-d3216e18" id="fnbck-d3216e18">1</a></sup>;<br>esaminata l’iniziativa popolare «Per una politica energetica e climatica equa: investire per la prosperità, il lavoro e l’ambiente (Iniziativa per un fondo per il clima)», depositata il 22 febbraio 2024<sup><a href="#fn-d3216e32" id="fnbck-d3216e32">2</a></sup>; <br>visto il messaggio del Consiglio federale del 29 gennaio 2025<sup><a href="#fn-d3216e47" id="fnbck-d3216e47">3</a></sup>,</p>
<p class="man-template-verb man-space-before-3 man-space-after-18">decreta:</p>
<div class="footnotes">
<p id="fn-d3216e18"><sup><a href="#fnbck-d3216e18">1</a></sup><sup></sup> <a href="https://fedlex.data.admin.ch/vocabulary/legal-taxonomy/4715" target="_blank" data-rs-uri="https://fedlex.data.admin.ch/eli/cc/1999/404" data-rs="101" data-lang="it">RS <b>101</b></a></p>
<p id="fn-d3216e32"><sup><a href="#fnbck-d3216e32">2</a></sup><sup></sup> <a href="https://fedlex.data.admin.ch/eli/fga/2024/808" target="_blank">FF <b>2024</b> 808</a></p>
<p id="fn-d3216e47"><sup><a href="#fnbck-d3216e47">3</a></sup><sup></sup> <a href="https://fedlex.data.admin.ch/eli/fga/2025/458" target="_blank">FF <b>2025</b> 458</a></p>
</div>
</div></div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz man-space-before-4"><sup>1</sup> L’iniziativa popolare del 22 febbraio 2024 «Per una politica energetica e climatica equa: investire per la prosperità, il lavoro e l’ambiente (Iniziativa per un fondo per il clima)» è valida ed è sottoposta al voto del Popolo e dei Cantoni.</p>
<p class="absatz man-space-before-4"><sup>2</sup> L’iniziativa ha il tenore seguente:</p>
<p class="absatz man-space-before-4">La Costituzione federale è modificata come segue: </p>
</div></article><article id="art_103_a"><a name="a103a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_103_a"><i>Art. 103a</i> Promozione di una politica energetica e climatica socialmente equa</a>
</h6>
<div class="collapseable">
<p class="absatz man-space-before-4"><sup>1</sup> La Confederazione, i Cantoni e i Comuni lottano contro il riscaldamento climatico di origine umana e le sue conseguenze sociali, ecologiche ed economiche conformemente agli accordi internazionali sul clima. Provvedono a un finanziamento e a un’attuazione socialmente equi delle misure.</p>
<p class="absatz man-space-before-4"><sup>2</sup> La Confederazione sostiene in particolare:</p>
<dl class="man-space-after-0">
<dt class="man-space-before-4">a. </dt>
<dd class="man-space-before-4">la decarbonizzazione dei trasporti, degli edifici e dell’economia;</dd>
<dt class="man-space-before-4">b. </dt>
<dd class="man-space-before-4">l’impiego parsimonioso ed efficiente dell’energia, la sicurezza dell’approvvigionamento e il potenziamento delle energie rinnovabili;</dd>
<dt class="man-space-before-4">c. </dt>
<dd class="man-space-before-4">le necessarie misure di formazione, formazione continua e riqualificazione, compresi i contributi finanziari destinati a compensare la perdita di guadagno durante il periodo di formazione;</dd>
<dt class="man-space-before-4">d. </dt>
<dd class="man-space-before-4">i pozzi di carbonio sostenibili e naturali;</dd>
<dt class="man-space-before-4">e. </dt>
<dd class="man-space-before-4">il rafforzamento della biodiversità, segnatamente al fine di lottare contro le conseguenze del riscaldamento climatico.</dd>
</dl>
<p class="absatz man-space-before-4"><sup>3</sup> Per finanziare i propri progetti e fornire contributi finanziari ai progetti dei Cantoni, dei Comuni e di terzi, la Confederazione dispone di un fondo di investimento. Il fondo o terzi incaricati dalla Confederazione possono inoltre concedere crediti, garanzie e fideiussioni.</p>
<p class="absatz man-space-before-4"><sup>4</sup> La legge disciplina i dettagli.</p>
<p class="verweisartkursiv man-font-style-italic man-space-before-14">Art. 197 n. 15<span class="man-font-style-normal"><sup><a href="#fn-d3216e131" id="fnbck-d3216e131">4</a></sup></span></p>
<p class="absatzkurs man-font-style-italic man-space-before-4 man-text-align-left">15. Disposizione transitoria dell’articolo 103a (Promozione di una politica energetica e climatica socialmente equa)</p>
<p class="absatz man-space-before-4">La Confederazione alimenta il fondo di cui all’articolo 103<i>a</i> capoverso 3 ogni anno fino al 2050, al più tardi a partire dal terzo anno dopo l’accettazione di detto articolo da parte del Popolo e dei Cantoni, con mezzi pari almeno allo 0,5 e al massimo all’1 per cento del prodotto interno lordo. Questo importo non è contabilizzato nell’importo massimo delle uscite totali da stanziare nel preventivo secondo l’articolo 126 capoverso 2. Può essere ridotto in maniera adeguata quando la Svizzera ha raggiunto i suoi obiettivi climatici nazionali e internazionali.</p>
<div class="footnotes"><p id="fn-d3216e131"><sup><a href="#fnbck-d3216e131">4</a></sup><sup></sup> Il numero definitivo della presente disposizione transitoria sarà stabilito dalla Cancelleria federale dopo la votazione popolare.</p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz man-space-before-4">L’Assemblea federale raccomanda al Popolo e ai Cantoni di respingere l’iniziativa.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="unterschriftenfi1 man-space-before-24">Consiglio nazionale, 26 settembre 2025</p>
					<p class="unterschriftenfi man-space-before-6">La presidente: Maja Riniker<br>Il segretario: Pierre-Hervé Freléchoz</p>
				</td>
				<td>
					
					<p class="unterschriftenfi1 man-space-before-24">Consiglio degli Stati, 26 settembre 2025</p>
					<p class="unterschriftenfi man-space-before-6">Il presidente: Andrea Caroni<br>La segretaria: Martina Buol</p>
				</td>
			</tr>
		</table></div>
</div></article></main>
</div></body>
</html>
