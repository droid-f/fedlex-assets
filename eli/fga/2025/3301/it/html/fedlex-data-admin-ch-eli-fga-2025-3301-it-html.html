<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 22.441--><p class="srnummer man-space-after-18">ad 22.441</p>
<h1 class="erlasstitel botschafttitel">Iniziativa parlamentare<br>«Consentire in Svizzera una protezione dei vegetali moderna»<br>Rapporto del 18 agosto 2025 della Commissione dell’economia e dei tributi del Consiglio nazionale <br>Parere del Consiglio federale</h1>
<p class="botschaftdatum man-space-before-3">del 22 ottobre 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidente e consiglieri,</p>
<p class="absatzvor man-space-before-8">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione dell’economia e dei tributi del Consiglio degli Stati del 18 agosto 2025 concernente l’iniziativa parlamentare 22.441 «Consentire in Svizzera una protezione dei vegetali moderna»<sup><a href="#fn-d2338e24" id="fnbck-d2338e24">1</a></sup>.</p>
<p class="absatzvor man-space-before-8">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">22 ottobre 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Parere</p>
<div class="footnotes"><p id="fn-d2338e24"><sup><a href="#fnbck-d2338e24">1</a></sup><sup></sup>  <a href="https://fedlex.data.admin.ch/eli/fga/2025/2699" target="_blank">FF <b>2025</b> 2699</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">Il 16 giugno 2022 il consigliere nazionale Philipp Matthias Bregy ha depositato l’iniziativa parlamentare «Consentire in Svizzera una protezione dei vegetali moderna». L’obiettivo perseguito è fare in modo che la procedura di omologazione dei prodotti fitosanitari si basi maggiormente su quella dell’Unione europea (UE) e dei suoi Stati membri. A tale scopo, l’iniziativa richiede la revisione della legge federale del 29 aprile 1998 sull’agricoltura (LAgr)<sup><a href="#fn-d2338e73" id="fnbck-d2338e73">2</a></sup>. Il 30 gennaio 2023 la Commissione dell’economia e dei tributi del Consiglio nazionale (CET‑N) ha esaminato l’iniziativa in via preliminare e ha deciso, con 15 voti contro 10, di darvi seguito. Il 25 gennaio 2024, la Commissione omologa del Consiglio degli Stati (CET‑S) si è allineata a questa decisione con 7 voti favorevoli, 4 contrari e 2 astensioni. Il 18 marzo 2024, la CET‑N ha definito a grandi linee il progetto e ha deciso, con 15 voti favorevoli, 8 contrari e 1 astensione, di incaricare la segreteria e l’Amministrazione di elaborare un avamprogetto. Nella seduta del 20 agosto 2024, ha esaminato l’avamprogetto e lo ha adottato in vista della consultazione con 16 voti contro 9. La consultazione si è svolta dal 9 settembre al 9 dicembre 2024; il 14 aprile 2025, prima di procedere alla discussione sui singoli articoli dell’iniziativa, la CET‑N ha nuovamente sentito alcune delle organizzazioni consultate. Nella seduta del 18 agosto 2025, nella votazione sul complesso, ha adottato il progetto con 16 voti contro 9.</p>
<div class="footnotes"><p id="fn-d2338e73"><sup><a href="#fnbck-d2338e73">2</a></sup><sup></sup>  <a href="https://fedlex.data.admin.ch/vocabulary/legal-taxonomy/10401" target="_blank" data-rs-uri="https://fedlex.data.admin.ch/eli/cc/1998/3033_3033_3033" data-rs="910.1" data-lang="it">RS <b>910.1</b></a></p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Risultati della procedura di consultazione</a>
</h1>
<div class="collapseable">
<p class="absatzvor man-space-before-8">Dalla procedura di consultazione sono emerse opinioni molto discordanti e la difficoltà a trovare un compromesso in grado di convincere tutte le parti interessate<sup><a href="#fn-d2338e90" id="fnbck-d2338e90">3</a></sup>. </p>
<p class="absatz man-space-before-4">Le organizzazioni per la tutela dell’ambiente come BirdLife, Greenpeace, 4aqua e WWF, alcuni Cantoni (AR, BS, GE, LU, ZH) e i partiti I Verdi, PVL e PS respingono l’avamprogetto di modifica della LAgr. Tra le altre cose, spiegano che l’intenzione del progetto di riunire le autorizzazioni dei prodotti fitosanitari dei quattro Paesi vicini (Francia, Germania, Austria e Italia), nonché quelle del Belgio e dei Paesi Bassi e delle zone amministrative «sud» e «centro» in una «procedura di omologazione semplificata» per la Svizzera avrebbe come risultato che nel nostro Paese verrebbe autorizzato un numero maggiore di prodotti rispetto a qualsiasi altro Paese dell’UE.</p>
<p class="absatz man-space-before-4">Al contrario, gli ambienti vicini alla produzione agricola e all’economia, come l’Unione svizzera dei contadini, economiesuisse, la Federazione delle industrie alimentari svizzere, l’USAM, scienceindustries, i Cantoni di AI, FR, GL, GR, NE, OW, SG, SH, SO, SZ, TI, UR, VD e VS, nonché i partiti Il Centro, PLR e UDC, sostengono l’obiettivo perseguito dall’iniziativa.</p>
<div class="footnotes"><p id="fn-d2338e90"><sup><a href="#fnbck-d2338e90">3</a></sup><sup></sup>  I pareri dettagliati possono essere consultati all’indirizzo: <a href="https://fedlex.data.admin.ch/eli/dl/proj/2024/72/cons_1" target="_blank">
				https://fedlex.data.admin.ch/eli/dl/proj/2024/72/cons_1
			</a>.</p></div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta finale della CET-N</a>
</h1>
<div class="collapseable"><p class="absatzvor man-space-before-8">Il 1° settembre 2025 la CET-N ha sottoposto il suo rapporto del 18 agosto 2025 al Consiglio federale per parere. Il progetto inizialmente posto in consultazione prevedeva l’approvazione di principi attivi, fitoprotettori e sinergizzanti già approvati nell’UE (art. 160<i>a</i> P‑LAgr), l’omologazione con procedura semplificata dei prodotti fitosanitari già omologati in Stati membri del Unione Europea confinanti con la Svizzera, nei Paesi Bassi e in Belgio (art. 160<i>b</i> P‑LAgr) e fissava la durata massima della procedura di omologazione semplificata a dodici mesi dalla presentazione della domanda completa (art. 160<i>c</i> P‑LAgr). Il progetto finale della CET‑N include una nuova disposizione (proposta n. 006 Bregy) che, in situazioni di emergenza, prevede di riprendere automaticamente le omologazioni rilasciate dagli Stati membri dell’UE a cui la Svizzera fa riferimento (art. 160<i>a</i> cpv. 6 P‑LAgr).</p></div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Parere del Consiglio federale</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 In generale</a>
</h2>
<div class="collapseable">
<p class="absatzvor man-space-before-8">Il Consiglio federale persegue da anni l’obiettivo di avvicinarsi all’UE nel settore dei prodotti fitosanitari, sia con l’ultima revisione dell’ordinanza del 12 maggio 2010<sup><a href="#fn-d2338e130" id="fnbck-d2338e130">4</a></sup> sui prodotti fitosanitari (OPF), che entrerà in vigore il 1° dicembre 2025, sia nell’ambito del Protocollo dell’Accordo del 21 giugno 1999<sup><a href="#fn-d2338e142" id="fnbck-d2338e142">5</a></sup> tra la Confederazione Svizzera e la Comunità europea sul commercio di prodotti agricoli che istituisce uno Spazio comune di sicurezza alimentare. Con questi due approcci, il Consiglio federale persegue l’obiettivo di immettere sul mercato svizzero i prodotti fitosanitari in questione senza ritardi. Una comprensione più approfondita della situazione e delle iniziative attuali e future permetterà di trovare una soluzione soddisfacente per tutte le parti interessate.</p>
<div class="footnotes">
<p id="fn-d2338e130"><sup><a href="#fnbck-d2338e130">4</a></sup><sup></sup>  <a href="https://fedlex.data.admin.ch/vocabulary/legal-taxonomy/10643" target="_blank" data-rs-uri="https://fedlex.data.admin.ch/eli/cc/2010/340" data-rs="916.161" data-lang="it">RS <b>916.161</b></a></p>
<p id="fn-d2338e142"><sup><a href="#fnbck-d2338e142">5</a></sup><sup></sup>  <a href="https://fedlex.data.admin.ch/vocabulary/legal-taxonomy/4010" target="_blank" data-rs-uri="https://fedlex.data.admin.ch/eli/cc/2002/323" data-rs="0.916.026.81" data-lang="it">RS <b>0.916.026.81</b></a></p>
</div>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Revisione totale dell’ordinanza sui prodotti fitosanitari (OPF)</a>
</h2>
<div class="collapseable">
<p class="absatzvor man-space-before-8">Già con l’OPF attuale (ancora in vigore fino al 30 novembre 2025), la Svizzera adotta le valutazioni delle sostanze attive (nella nuova OPF che entrerà in vigore il termine «sostanze attive» sostituisce «principi attivi») effettuate nell’UE. Dal 1° gennaio 2021 le autorità svizzere si basano sui risultati della valutazione dell’Autorità europea per la sicurezza alimentare (EFSA) e sulle considerazioni della Commissione europea sull’approvazione di una sostanza attiva. Se l’approvazione di una sostanza attiva viene revocata nell’UE, questa viene stralciata, senza ulteriori analisi, anche dall’elenco delle sostanze attive approvate in Svizzera. L’approvazione e la revoca delle sostanze attive in Svizzera sono quindi già ampiamente in linea con quelle dell’UE, e con la revisione totale dell’OPF (che entrerà in vigore il 1° dicembre 2025) si compie un ulteriore passo avanti in questo senso. Oltre al fatto che le sostanze attive autorizzate o rifiutate nell’UE saranno autorizzate o rifiutate anche in Svizzera, in futuro sarà possibile autorizzare, in modo semplificato e per la stessa applicazione, anche i prodotti fitosanitari già autorizzati negli Stati membri dell’UE confinanti con la Svizzera, a condizione che i richiedenti presentino i rapporti di valutazione di questi Paesi. Anche in questo caso, tuttavia, si potranno stabilire misure aggiuntive o più restrittive se necessario per la protezione delle acque. La nuova versione dell’OPF risponde anche alla mozione Bregy 21.4164 Riconoscimento delle decisioni di omologazione dell’UE per i prodotti fitosanitari (adottata dal Parlamento), che chiedeva alla Svizzera di riconoscere le decisioni di autorizzazione di sostanze attive o di prodotti fitosanitari dell’UE e dei suoi Stati membri. </p>
<p class="absatz man-space-before-4">In questo senso, l’obiettivo perseguito dall’iniziativa è già stato ampiamente raggiunto con la revisione totale dell’OPF, con l’unica differenza che mentre la nuova OPF prevede una procedura di autorizzazione semplificata per i prodotti fitosanitari omologati in uno Stato membro dell’UE confinante con la Svizzera, l’iniziativa apre questa possibilità anche ai prodotti omologati nei Paesi Bassi e in Belgio. Tuttavia, la differenza rimane puramente teorica visto che, sulla base del sistema zonale dell’Unione Europea (v. n. 4.1.2), i prodotti fitosanitari omologati nei Paesi Bassi e in Belgio sono considerati omologati anche in Germania e in Austria (ritenuto che questi Paesi appartengono tutti alla zona «centro»). Si osservi che l’autorizzazione semplificata si applicava già in base all’ordinanza in vigore prima del 1° dicembre 2025 ai prodotti autorizzati in Belgio e nei Paesi Bassi per usi minori, in particolare nelle serre.</p>
</div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Protocollo dell’Accordo tra la Confederazione Svizzera e la Comunità europea sul commercio di prodotti agricoli che istituisce uno Spazio comune di sicurezza alimentare</a>
</h2>
<div class="collapseable">
<p class="absatzvor man-space-before-8">Nell’ambito del pacchetto Svizzera-UE è prevista l’estensione dell’Accordo agricolo tra la Confederazione svizzera e l’UE sul commercio di prodotti agricoli per creare uno Spazio comune di sicurezza alimentare (Protocollo sulla sicurezza alimentare). Uno degli obiettivi del Protocollo è consentire alla Svizzera di integrare il sistema comunitario di immissione sul mercato dei prodotti fitosanitari. Con l’acquisizione dello stesso status di uno Stato membro, oltre ad avere accesso a numerose fonti di dati e informazioni provenienti dall’EFSA, dalla Commissione o da altri Stati membri, la Svizzera potrà anche partecipare attivamente alla valutazione e all’approvazione delle sostanze attive e all’omologazione dei prodotti fitosanitari (conformemente al sistema europeo a zone). Le sostanze attive autorizzate nell’UE saranno autorizzate anche in Svizzera. Naturalmente, i prodotti fitosanitari continueranno a essere autorizzati a livello nazionale, ma in collaborazione con determinati Stati membri dell’UE. Per la gestione dell’autorizzazione dei prodotti, l’UE è suddivisa in tre zone geografiche: nord, centro (di cui farà parte la Svizzera una volta ratificato il Protocollo) e sud. Le domande di autorizzazione sono valutate dal cosiddetto Stato membro relatore, designato specificamente per ogni zona e per ogni dossier. Durante il processo di valutazione, tutti gli Stati membri che fanno parte della stessa zona possono presentare le loro valutazioni corredate dell’apposita documentazione.</p>
<p class="absatz man-space-before-4">Questa strategia di autorizzazione all’immissione sul mercato dei prodotti fitosanitari consente di tenere conto delle specificità legislative degli Stati membri della stessa zona, in particolare in materia di protezione delle acque sotterranee, ma anche nell’ottica di preservare le riserve naturali e le specie animali che necessitano di particolare protezione. Una volta effettuata la valutazione, gli Stati membri interessati (e in futuro anche la Svizzera) concedono o rifiutano le autorizzazioni: questo vuol dire che, anche per i casi in cui per un prodotto viene concessa l’autorizzazione, ciascuno Stato membro (compresa la Svizzera) può imporre condizioni specifiche, come restrizioni d’uso o requisiti aggiuntivi, in particolare per proteggere le zone sensibili o applicare le politiche ambientali locali.</p>
<p class="absatz man-space-before-4">Per riassumere, tutti i prodotti fitosanitari omologati all’interno della zona «centro» (di cui l’Italia e la Francia non fanno parte) potranno essere autorizzati all’immissione sul mercato svizzero, con gli eventuali requisiti di protezione ambientale necessari. Tuttavia, non saranno disponibili soltanto i prodotti fitosanitari omologati nella zona «centro»: infatti, in conformità con la legislazione europea sarà inoltre possibile immettere sul mercato svizzero anche prodotti fitosanitari autorizzati in un’altra zona – in particolare in Italia e in Francia – e ciò in virtù di una procedura semplificata nota come principio del riconoscimento reciproco. </p>
<p class="absatz man-space-before-4">Concludendo, una volta entrato in vigore il Protocollo sulla sicurezza alimentare, i nuovi articoli della LAgr introdotti in seguito all’iniziativa diventeranno in gran parte obsoleti e la legge dovrà essere nuovamente sottoposta a revisione. La semplificazione prevista dall’iniziativa in merito all’autorizzazione di prodotti fitosanitari già approvati in alcuni Stati membri dell’UE è in realtà già prevista dal Regolamento (CE) n. 1107/2009<sup><a href="#fn-d2338e172" id="fnbck-d2338e172">6</a></sup>, in particolare attraverso le procedure di autorizzazione e di riconoscimento reciproco (art. 40) applicabili all’interno di una zona o tra zone diverse. Questo regolamento si applicherà in Svizzera in caso di entrata in vigore del Protocollo sulla sicurezza alimentare.</p>
<div class="footnotes"><p id="fn-d2338e172"><sup><a href="#fnbck-d2338e172">6</a></sup><sup></sup>  Regolamento (CE) n. 1107/2009 del Parlamento europeo e del Consiglio, del 21 ottobre 2009, relativo all’immissione sul mercato dei prodotti fitosanitari e che abroga le direttive del Consiglio 79/117/CEE e 91/414/CEE, GU L 309 del 24.11.2009, pag. 1.</p></div>
</div></section><section id="lvl_4/lvl_4.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.4">4.4 Ripresa automatica delle omologazioni in situazioni di emergenza rilasciate da alcuni Stati membri dell’UE (art 160<span class="man-font-weight-normal"><i>a</i></span> cpv. 6 P‑LAgr)</a>
</h2>
<div class="collapseable">
<p class="absatzvor man-space-before-8">La proposta della CET-N di introdurre la ripresa automatica delle omologazioni in situazioni di emergenza non accelererebbe l’immissione in commercio dei prodotti interessati. Questo perché le richieste di omologazione in situazioni di emergenza non vengono presentate dalle aziende, ma dai Cantoni o dalle organizzazioni che si trovano ad affrontare la comparsa di un parassita (malattia, funghi, ecc.). Sono quindi richieste che entrano in gioco solo nel momento stesso in cui un problema si presenta. Il Servizio di omologazione dei prodotti fitosanitari dell’Ufficio federale della sicurezza alimentare e di veterinaria (USAV) tratta queste richieste in modo prioritario così che, dopo una rapida valutazione, il prodotto possa essere messo a disposizione degli utenti entro poche settimane. Infine, le decisioni di portata generale vengono pubblicate nel Foglio federale. Nei principali Paesi europei viene applicato un processo simile: questo significa che, per riprendere automaticamente la decisione di un altro Paese, come proposto dall’iniziativa, è necessario attendere che tale decisione sia resa pubblica. Fino a quel momento non c’è modo di sapere se una richiesta sia stata depositata o meno. Tuttavia, se il problema si è già manifestato in Svizzera, è probabile che una richiesta di omologazione d’emergenza sia già stata presentata alle autorità federali competenti. Si osservi inoltre che la legislazione europea impone agli Stati membri un periodo massimo di 120 giorni per questo tipo di omologazione, mentre l’OPF prevede un massimo di 12 mesi. </p>
<p class="absatz man-space-before-4">Anche se necessario riprendere automaticamente decisioni estere, è comunque essenziale prevedere una procedura che consenta ai Cantoni o alle organizzazioni di sollecitare l’immissione sul mercato dei prodotti in questione. Senza questa fase sarebbe impossibile avere una visione d’insieme delle autorizzazioni in vigore e gli utenti correrebbero il rischio di essere erroneamente sanzionati durante un eventuale controllo.</p>
<p class="absatz man-space-before-4">Inoltre, date le caratteristiche specifiche di questo tipo di omologazione, come la natura specifica del parassita, il contesto locale o la durata limitata, è complesso attuare una «ripresa automatica». Occorrerebbe verificare in ciascun caso che l’autorizzazione di emergenza per un prodotto fitosanitario in un Paese europeo di riferimento sia stata effettivamente concessa per rispondere a una situazione identica, in condizioni strettamente comparabili a quelle della Svizzera. Questo perché l’idea alla base non è quella di omologare – nemmeno in via temporanea – un prodotto fitosanitario che al di fuori di una situazione di emergenza non sarebbe stato omologato.</p>
<p class="absatz man-space-before-4">Sarebbe inoltre necessario trascrivere nuovamente le misure imposte nella decisione estera (vincoli di utilizzo, distanze da rispettare, quantità massime autorizzate, requisiti di protezione delle acque, ecc.). e adattarle alla situazione nazionale. Questi compiti, svolti nell’ambito delle autorizzazioni di emergenza adottate da sei Paesi, richiedono notevoli risorse e devono essere portati a termine in tempi molto brevi, anche se alla fine si rivelano non essere pertinenti per la situazione in Svizzera (ad es. nel caso delle colture di olive). </p>
<p class="absatz man-space-before-4">L’OPF prevede già una procedura di omologazione accelerata in situazione d’emergenza, la quale consente di raggiungere l’obiettivo della proposta in modo più efficiente e rapido. Nella pratica, si riuscirebbe a riprendere automaticamente le omologazioni estere addirittura soltanto dopo la decisione emanata secondo la procedura d’emergenza prevista dall’OPF. Infine, grazie alla procedura prevista nell’OPF, gli utenti finali hanno accesso più rapidamente e per un periodo più lungo ai prodotti fitosanitari in questione rispetto alla procedura di ripresa automatica prevista dall’iniziativa. Si deve anche aggiungere che questa nuova procedura comporterebbe ulteriori oneri amministrativi (controlli periodici delle condizioni di omologazione estere) senza fornire un reale valore aggiunto agli utenti. </p>
<p class="absatz man-space-before-4">Tuttavia, nella consapevolezza delle difficoltà che il settore agricolo deve affrontare in situazioni di emergenza, un’altra soluzione rispetto alla ripresa automatica sarebbe quella di introdurre una procedura di omologazione specifica, avviata su richiesta e basata sul riconoscimento delle decisioni prese dalle autorità competenti degli Stati membri di riferimento dell’UE. Questo approccio garantirebbe che le omologazioni dei prodotti in Svizzera rispondano adeguatamente alle esigenze reali, accelerando al contempo in modo significativo il processo.</p>
</div></section><section id="lvl_4/lvl_4.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.5">4.5 Durata della procedura di omologazione secondo l’articolo 160<span class="man-font-weight-normal"><i>b</i></span> LAgr (art. 160<span class="man-font-weight-normal"><i>c</i></span> P‑LAgr)</a>
</h2>
<div class="collapseable">
<p class="absatzvor man-space-before-8">Sebbene ciò non sia esplicitamente precisato nella proposta relativa all’articolo 160<i>c</i> LAgr, dal rapporto della Commissione si capisce che il periodo di 12 mesi previsto per la procedura semplificata comprende anche il tempo trascorso per la procedura di riconoscimento della qualità di parte di cui all’articolo 160<i>d</i> LAgr. In base a questa disposizione, le organizzazioni legittimate a ricorrere (come Greenpeace e WWF) possono chiedere al Servizio di omologazione dei prodotti fitosanitari dell’USAV, entro 14 giorni dalla pubblicazione nel foglio federale dell’omologazione di un prodotto fitosanitario, di costituirsi parte.</p>
<p class="absatz man-space-before-4">A seguito di questa richiesta, il Servizio di omologazione dell’USAV invia alle organizzazioni tutti i documenti (con parti di testo oscurate, se necessario) utilizzati per la decisione di omologazione. Le organizzazioni hanno poi a disposizione un periodo di sei settimane per esprimere il loro parere nell’ambito del loro diritto di essere sentite.</p>
<p class="absatz man-space-before-4">Se a queste fasi si aggiunge il tempo necessario per analizzare e prendere in considerazione i pareri espressi, appare difficile rispettare il termine massimo di 12 mesi previsto dal progetto dell’articolo 160<i>c</i> LAgr.</p>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Proposta del Consiglio federale</a>
</h1>
<div class="collapseable">
<p class="absatzvor man-space-before-8">Pur condividendo in linea di principio l’obiettivo perseguito dall’iniziativa, il Consiglio federale propone di non entrare in materia sul progetto della CET‑N, in quanto l’obiettivo è già sostanzialmente attuato con la revisione totale dell’OPF, che entrerà in vigore il 1° dicembre 2025. Inoltre, il Protocollo sulla sicurezza alimentare prevede già l’integrazione della Svizzera nel sistema europeo di immissione sul mercato dei prodotti fitosanitari. In caso di entrata in materia sul progetto, il Consiglio federale propone di stralciare gli articoli 160<i>a</i> capoverso 6 e 160<i>c</i> LAgr, come proposto dalla CET‑N. </p>
<p class="absatz man-space-before-4">In alternativa, propone di introdurre una procedura specifica applicabile alle situazioni di emergenza, basata sul principio del riconoscimento delle decisioni prese dalle autorità competenti degli Stati membri di riferimento dell’UE, che verrebbe avviata su richiesta e non automaticamente. </p>
<p class="abstand1seite man-space-before-0"></p>
</div></section></main>
</div></body>
</html>
