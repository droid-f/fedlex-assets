<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 21.403--><p class="srnummer ">ad 21.403</p>
<h1 class="erlasstitel botschafttitel ">Iniziativa parlamentare<br>Sostituire il finanziamento iniziale con una soluzione moderna<br>Nuove proposte e rapporto aggiuntivo della Commissione della scienza, dell’educazione e della cultura del Consiglio degli Stati</h1>
<p class="botschaftdatum ">del 5 novembre 2024</p>
<p class="botschaftlinie "></p>
<p class="salutation ">Gentili Signore, egregi Signori,</p>
<p class="absatzvor ">Con il presente rapporto aggiuntivo, a integrazione del rapporto della CSEC-N del 28 aprile 2022 e alla luce dell’esito della procedura di consultazione tenutasi fra il 6 marzo e il 12 giugno 2024, vi sottoponiamo le proposte della CSEC‑S<sup><a href="#fn-d7e21" id="fnbck-d7e21">1</a></sup> relative, da un lato, alla legge federale concernente il sostegno alla custodia di bambini complementare alla famiglia e ai Cantoni nella loro politica di sostegno alla prima infanzia (P‑LSCus) e, dall’altro lato, al decreto federale concernente il sostegno alla custodia di bambini complementare alla famiglia e ai Cantoni nella loro politica di sostegno alla prima infanzia. </p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">5 novembre 2024</p>
				</td>
				<td>
					
					<p class="unterschriftenfi1 ">In nome della Commissione:</p>
					<p class="unterschriftenfi ">La presidente, Mathilde Crevoisier Crelier</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titelbotschaftinnen ">Rapporto aggiuntivo</p>
<div class="footnotes"><p id="fn-d7e21"><sup><a href="#fnbck-d7e21">1</a></sup><sup></sup>  <a href="https://www.parlament.ch/it/" target="_blank">
				www.parlamento.ch
			</a> &gt; Attività parlamentare &gt; Bollettino ufficiale &gt; 2024 &gt; Sessione invernale 2024 &gt; Consiglio degli Stati &gt; Dibattiti &gt; 4 dicembre, pagg. 1036–1060; 11 dicembre, pagg. 1187–1199.</p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">Il presente rapporto aggiuntivo dà seguito all’iniziativa parlamentare 21.403 Sostituire il finanziamento iniziale con una soluzione moderna, depositata dalla Commissione della scienza, dell’educazione e della cultura del Consiglio nazionale (CSEC‑N).</p>
<p class="absatz ">Nella seduta del 18 febbraio 2021, la CSEC-N ha deciso, con 15 voti contro 9, di depositare un’iniziativa parlamentare per chiedere che l’attuale programma d’incentivazione per l’istituzione di posti per la custodia di bambini complementare alla famiglia venga sostituito con un sostegno costante. Il 29 marzo 2021, la Commissione della scienza, dell’educazione e della cultura del Consiglio degli Stati (CSEC-S) ha deciso, con 7 voti contro 3 e 3 astensioni, di dare seguito all’iniziativa della sua omologa. </p>
<p class="absatz ">Nelle sedute del 16 aprile e del 27 maggio 2021, la CSEC-N ha deciso di istituire una sottocommissione di 11 membri incaricata di elaborare un progetto di legge che concretizzasse la richiesta dell’iniziativa. Nella seduta del 28 aprile 2022, la CSEC‑N ha esaminato il progetto preliminare preparato dalla sottocommissione e lo ha adottato nella votazione sul complesso con 18 voti contro 7. Il decreto federale è stato approvato con 17 voti contro 7. </p>
<p class="absatz ">Il 1° marzo 2023 il Consiglio nazionale ha adottato il progetto con 104 voti contro 84 e 5 astensioni (oggetto 1: Decisione in deroga al progetto preliminare; oggetto 2: Decisione secondo il progetto preliminare).</p>
<p class="absatz ">Nella seduta del 6 e 7 luglio 2023, la CSEC-S ha svolto audizioni sul progetto del Consiglio nazionale. Durante la seduta del 22 agosto 2023 la Commissione ha deciso, con 10 voti contro 3 e senza astensioni, di entrare in materia sul progetto. Ha inoltre trasmesso all’Amministrazione una serie di mandati d’esame per vagliare la possibilità di elaborare una variante basata sulla legge del 24 marzo 2006<sup><a href="#fn-d7e70" id="fnbck-d7e70">2</a></sup> sugli assegni familiari (LAFam). Nella seduta del 20 novembre 2023, la Commissione ha finalizzato il suo modello relativo all’introduzione dell’assegno di custodia nella LAFam. Ha inoltre deciso di indire una nuova consultazione sulle sue proposte riguardanti sia il progetto di legge federale concernente il sostegno alla custodia di bambini complementare alla famiglia e ai Cantoni nella loro politica di sostegno alla prima infanzia (P-LSCus) sia il progetto di decreto federale. Per la CSEC‑S sono prioritari in particolare tre aspetti del progetto: in primo luogo, mediante l’introduzione di un assegno di custodia la Commissione persegue soprattutto obiettivi di ordine economico. La Commissione ritiene che la maggiore integrazione di entrambi i genitori nel mondo del lavoro vada considerata principalmente dal punto di vista della penuria di lavoratori qualificati. Per questa ragione sottolinea l’importanza che il progetto stabilisca un legame più esplicito tra l’attività lucrativa e la possibile riduzione dei costi a carico dei genitori grazie all’assegno di custodia. Secondariamente, la Commissione considera essenziale non sovraccaricare il bilancio della Confederazione con una nuova prestazione fortemente vincolata. Ritiene pertanto che il sistema di finanziamento da essa proposto, basato su contributi dei datori di lavoro ed eventualmente dei salariati, sia compatibile con l’obiettivo di ovviare alla penuria di lavoratori qualificati. Teme inoltre fortemente i possibili effetti di trascinamento di un contributo federale così come concepito dal Consiglio nazionale. Nel corso delle deliberazioni sono altresì emerse consistenti perplessità in merito all’attuabilità del progetto del Consiglio nazionale. La soluzione presentata dalla CSEC‑S tiene conto dei suoi timori di dover creare strutture molto onerose nei Cantoni in caso di introduzione di un contributo federale. Infine, non mancano i dubbi circa la costituzionalità di un nuovo assegno sociale versato dalla Confederazione ai genitori. </p>
<p class="absatz ">Nella seduta del 15 febbraio 2024 la CSEC-S ha adottato, con 11 voti contro 1 e 1 astensione, le sue proposte relative al P-LSCus e ha deciso di porle in consultazione. Con 10 voti contro 2 e 1 astensione ha inoltre deciso di porre in consultazione il decreto sul credito d’impegno.</p>
<p class="absatz ">La Commissione giudica che il suo approccio, che prevede l’introduzione di un ulteriore assegno a livello nazionale attraverso la LAFam, sia in linea con gli obiettivi perseguiti dall’iniziativa. Gli assegni familiari servono a compensare parzialmente i costi sostenuti dai genitori per i figli. L’assegno di custodia risponderebbe a questo principio perché sarebbe versato nel caso in cui i genitori si avvalgono dei servizi per la custodia complementare alla famiglia. Inoltre, il diritto a un assegno familiare deriva sostanzialmente dall’esercizio di un’attività lucrativa, il che crea a sua volta un nesso importante tra la nuova prestazione familiare e la maggiore integrazione di entrambi i genitori nel mercato del lavoro che ci si prefigge di ottenere con tale prestazione.</p>
<p class="absatz ">Il presente rapporto aggiuntivo tratta le proposte della CSEC-S in merito al P-LSCus e al progetto di decreto federale. Per i risultati della consultazione sul progetto del Consiglio nazionale si rinvia al <a href="https://www.parlament.ch/centers/documents/it/Ergebnisbericht%20VNL%2021.403%20I.pdf" target="_blank">
				rapporto sui risultati
			</a> del novembre 2022. </p>
<p class="absatz ">Il 6 marzo 2024 la CSEC-S ha avviato la procedura di consultazione relativa al progetto. La scadenza per la presentazione dei pareri era il 12 giugno 2024. </p>
<p class="absatz ">Il 20 agosto 2024 la CSEC-S ha preso atto dei risultati della consultazione sul suo progetto e pubblicato i pareri dei partecipanti. </p>
<p class="absatz ">Nella seduta del 15 ottobre 2024 il comitato dell’iniziativa popolare «Per una custodia di bambini complementare alla famiglia che sia di qualità e a prezzi abbordabili per tutti (Iniziativa sugli asili nido)» (24.058) ha presentato gli obiettivi e le richieste su cui poggia l’iniziativa popolare. La Commissione ha quindi proseguito la trattazione del suo progetto in vista delle discussioni al Consiglio degli Stati durante la sessione invernale del 2024. Per quanto concerne la consultazione la Commissione rinvia al rapporto sui risultati dell’agosto 2024. </p>
<p class="absatz ">Il 5 novembre 2024, la Commissione ha finalizzato il suo progetto di sostegno a favore della custodia istituzionale di bambini complementare alla famiglia. In particolare il progetto prevede un assegno per la custodia complementare alla famiglia dei bambini fino a 8 anni che vengono accolti in strutture riconosciute istituzionalmente. Inoltre la CSEC‑S ha ribadito gli elementi che aveva già proposto in merito agli accordi di programma e al finanziamento di 128 milioni nell’arco quattro anni.</p>
<p class="absatz ">Con 10 voti contro 0 e 2 astensioni, la Commissione ha deciso di sostenere il proprio modello preferendolo a quello proposto dal Consiglio nazionale. Ha approvato il progetto con 7 voti contro 1 e il decreto federale relativo al finanziamento con 5 voti contro 2 e 1 astensione e li ha trasmessi alla propria Camera. Inoltre la Commissione ha proposto all’unanimità di opporre il suo progetto di atto normativo quale controprogetto indiretto all’iniziativa sugli asili nido e ha adottato una pertinente clausola alternativa che lo collega a quello dell’iniziativa popolare.</p>
<p class="absatz ">Il 14 giugno 2024 il Consiglio federale ha approvato il messaggio concernente l’iniziativa sugli asili nido. L’iniziativa chiede di rafforzare la custodia istituzionale di bambini complementare alla famiglia e contenere i costi per le famiglie fissando una quota massima pari al dieci per cento del reddito familiare. Secondo l’iniziativa, la Confederazione dovrebbe coprire due terzi dei costi e potrebbe stabilire principi generali in questo settore, mentre i Cantoni avrebbero sostanzialmente il compito di gestire l’offerta di strutture e disciplinare il finanziamento dei costi rimanenti. Il Consiglio federale propone all’Assemblea federale di sottoporre l’iniziativa sugli asili nido al voto del Popolo e dei Cantoni con la raccomandazione di respingerla e di non presentare alcun controprogetto diretto o indiretto. Tuttavia, poiché concorda in linea di principio con gli obiettivi perseguiti dagli autori dell’iniziativa, nel suo messaggio il Consiglio federale rimanda al dibattito parlamentare in corso relativo all’iniziativa parlamentare 21.403 e al pertinente progetto elaborato dalla CSEC‑S. Reputa infatti che tale progetto costituisca un’alternativa degna di essere analizzata, a differenza di quello della CSEC‑N a cui il Consiglio nazionale ha dato seguito il 1° marzo 2023. Il progetto della CSEC‑S stabilisce infatti un nesso con l’attività lucrativa esercitata dai genitori e si presta meglio, rispetto al progetto del Consiglio nazionale, a influire positivamente sulla partecipazione delle donne al mercato del lavoro. Inoltre, per realizzarlo, si farebbe ricorso al sistema già esistente e collaudato della cassa di compensazione per gli assegni familiari e di altri organismi d’esecuzione, il che non solo semplificherebbe tutto il processo, ma eviterebbe anche di costringere tutti i Cantoni e la Confederazione a dotarsi di strutture di attuazione onerose. L’uguaglianza giuridica sarebbe quindi assicurata e l’attività di vigilanza poggerebbe su un sistema già collaudato. Dal punto di vista del Consiglio federale, il progetto della CSEC‑S considera sia la necessità di ridurre i costi che quella di rafforzare l’offerta. A differenza dell’iniziativa sugli asili nido e della proposta di attuazione dell’Iv. Pa. 21.403 accolta dal Consiglio nazionale, questa variante prevede oneri a carico delle finanze federali significativamente inferiori e i datori di lavoro contribuirebbero giustamente a una migliore conciliabilità fra vita lavorativa e vita familiare.</p>
<div class="footnotes"><p id="fn-d7e70"><sup><a href="#fnbck-d7e70">2</a></sup><sup></sup> <a href="https://fedlex.data.admin.ch/eli/cc/2008/51" target="_blank">RS <b>836.2</b></a></p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Contenuto del rapporto aggiuntivo</a>
</h1>
<div class="collapseable"><p class="absatzvor ">Il presente rapporto aggiuntivo integra il <a href="https://www.fedlex.admin.ch/eli/fga/2023/595/it" target="_blank">
				rapporto della Commissione del Consiglio nazionale
			</a> del 28 aprile 2022 e si limita pertanto a fornire un commento alle disposizioni modificate. Il progetto del Consiglio nazionale non è stato riportato nuovamente. </p></div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Procedura di consultazione</a>
</h1>
<div class="collapseable">
<p class="absatzvor ">La consultazione sul progetto della CSEC-S si è tenuta tra il 6 marzo e il 12 giugno 2024 e ha coinvolto 86 destinatari invitati a esprimere un parere in merito al rapporto aggiuntivo. Complessivamente sono pervenuti 144 pareri sintetizzati qui di seguito. La Conferenza dei direttori cantonali delle opere sociali (CDOS) ha rinunciato a esprimere un parere. </p>
<p class="absatz ">I pareri pervenuti sono assai discordi. La maggioranza dei partecipanti – in particolare i Cantoni, la maggior parte dei partiti politici, la metà delle associazioni economiche e la maggioranza delle organizzazioni interessate – concorda in linea di principio sull’importanza di potenziare la custodia di bambini complementare alla famiglia e si è quindi espressa a favore del progetto in consultazione oppure di una proposta alternativa che preveda la promozione, da parte della Confederazione, di tale forma di custodia. </p>
<p class="absatz ">Una minoranza dei Cantoni e dei partiti e la metà delle organizzazioni economiche respinge invece il progetto perché reputa che alla Confederazione non spetti alcuna competenza nel settore della custodia di bambini complementare alla famiglia.</p>
<p class="absatz ">Per quanto attiene alle modalità di attuazione degli assegni di custodia, solo una parte dei partecipanti esprime un parere concreto in merito alla proposta della Commissione di integrare l’assegno di custodia nel sistema degli assegni familiari. I pareri espressi sono in generale a favore del sistema di attuazione più semplice. Gli organi esecutivi (le casse di compensazione) esprimono in linea di principio pareri positivi, ma segnalano che alcuni elementi del processo di attuazione devono ancora essere chiariti. </p>
<p class="absatz ">Per quanto concerne l’età di riferimento per il diritto all’assegno di custodia, la maggioranza dei partecipanti ritiene opportuno che questa venga fissata in base al livello scolastico e non all’età anagrafica. Questo perché, se si prendesse come riferimento il settimo anno d’età dei bambini, il diritto all’assegno si estinguerebbe durante l’anno scolastico e comporterebbe quindi una disparità di trattamento fra i bambini dello stesso livello scolastico. Per promuovere ulteriormente la conciliabilità tra lavoro e famiglia, è essenziale che le famiglie con bambini che frequentano il livello primario possano beneficiare dei necessari servizi di custodia durante tutta la scuola elementare.</p>
<p class="absatz ">La maggioranza dei partecipanti alla consultazione ha criticato il modello per il fatto che, prevedendo un finanziamento integrale da parte dei Cantoni, si esonererebbe la Confederazione dall’apportare un contributo significativo al miglioramento della conciliabilità tra lavoro e famiglia. Allo stesso tempo, la maggioranza delle associazioni dei datori di lavoro ha sottolineato di non essere disposta ad assumersi la responsabilità esclusiva del finanziamento, in quanto si tratta di un compito che spetta allo Stato.</p>
<p class="absatz ">In generale, la grande maggioranza dei partecipanti alla consultazione è soddisfatta del fatto che siano stati preservati gli accordi di programma. In numerosi pareri è invece stata criticata l’omissione del settore di promozione della qualità dell’offerta e si è sottolineata l’importanza che i genitori attribuiscono al livello qualitativo delle strutture a cui affidare i propri figli. </p>
<p class="absatz " msg:wcstyle02-2="loose pPr/keepLines" xmlns:msg="urn:com:c-moria:legi4ch:xslt:message">Molte organizzazioni d’interesse evidenziano che il progetto non tiene sufficientemente conto del benessere dei bambini, focalizzandosi invece troppo sulle esigenze del mondo economico. Esse rammentano che gli sforzi profusi per consentire possibilmente a tutti i bambini di beneficiare del supporto di servizi di custodia complementari alla famiglia sono importanti non solo per sopperire alla carenza di manodopera ma anche per garantire tale benessere e le pari opportunità tra tutti i bambini.</p>
<p class="absatz ">La Commissione ha tenuto conto dei risultati della consultazione riconoscendo il diritto all’assegno di custodia fino all’età di otto anni (anziché sette). Per motivi pratici, tuttavia, come età di riferimento è stata presa quella anagrafica del bambino e l’età associata al livello scolastico. La CSEC‑S ha discusso a fondo la questione del finanziamento condiviso, ma alla fine ha deciso a maggioranza di attenersi a una forma di finanziamento delegata ai Cantoni. In questo modo ha ribadito la sua posizione secondo cui i Cantoni sono liberi di decidere, analogamente al sistema vigente nell’ambito degli assegni familiari, come assicurare il finanziamento, ad esempio versando contributi cantonali oppure prevedendo una partecipazione finanziaria da parte dei lavoratori. Inoltre, la Commissione ha confermato i tre ambiti di promozione attraverso i quali i Cantoni incentiveranno, nell’ambito di accordi di programma, determinati aspetti della custodia istituzionale di bambini complementare alla famiglia e ha preventivato a questo scopo 128 milioni di franchi, da stanziare nell’arco di quattro anni.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Considerazioni della Commissione</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Combattere la penuria di lavoratori qualificati</a>
</h2>
<div class="collapseable">
<p class="absatzvor ">Secondo la CSEC-S, l’assegno di custodia e gli accordi di programma devono servire in primo luogo ad attingere alla forza lavoro latente. Promuovendo la custodia istituzionale di bambini, si renderebbe infatti disponibile manodopera inattiva, dato che i genitori sarebbero sgravati da certi compiti educativi e assistenziali. Una più amplia offerta di posti di custodia e la riduzione dei costi a carico dei genitori permetterebbero a questi ultimi di (re)inserirsi nel mercato del lavoro e/o di aumentare il proprio grado di occupazione. Uno studio sul rapporto costi-benefici di un pacchetto di misure nell’ambito della politica della prima infanzia mostra che, per ogni nuovo posto di custodia creato, il volume di lavoro dei genitori potrebbe aumentare del 46 per cento in termini di percentuale d’occupazione<sup><a href="#fn-d7e136" id="fnbck-d7e136">3</a></sup>. Questo significa che, ad esempio, creando 21 000 posti di custodia si potrebbe disporre di circa 10 000 posti a tempo pieno supplementari, il che equivale allo 0,2 per cento dell’occupazione in Svizzera<sup><a href="#fn-d7e147" id="fnbck-d7e147">4</a></sup>. Un simile aumento comporterebbe peraltro un incremento del reddito lavorativo, con ricadute positive dirette sull’economia nazionale in termini sia di consumi, investimenti e risparmio, sia di maggiori entrate fiscali. La maggiore disponibilità di forza lavoro consentirebbe inoltre di contrastare la penuria di lavoratori qualificati. Accanto agli effetti positivi a breve termine per l’attività lucrativa dei genitori, vi sarebbero anche ripercussioni a lungo termine sul mercato del lavoro: il fatto che entrambi i genitori restino professionalmente attivi ne aumenta le opportunità di carriera e i salari. La crescita salariale ammonterebbe, secondo i calcoli, al 2,4 per cento per anno supplementare di esperienza professionale<sup><a href="#fn-d7e158" id="fnbck-d7e158">5</a></sup>. Dal punto di vista economico, a questo aumento salariare corrisponderebbe un aumento della produttività<sup><a href="#fn-d7e169" id="fnbck-d7e169">6</a></sup>, che si tradurrebbe a sua volta in un aumento del prodotto interno lordo (PIL), della prosperità e della competitività internazionale delle aziende.</p>
<p class="absatz ">Oltre al citato studio sul rapporto costi-benefici, anche altre analisi economiche evidenziano i nessi tra un investimento nella custodia istituzionale di bambini e l’occupazione o il volume di lavoro dei genitori<sup><a href="#fn-d7e179" id="fnbck-d7e179">7</a></sup>. Riassumendo, si può concludere che un’offerta sufficiente o supplementare a livello di custodia istituzionale di bambini è una condizione necessaria per sfruttare il potenziale di lavoro dei genitori nella misura in cui, aspetto questo di centrale importanza, tale offerta è disponibile alla nascita del primo figlio. La decisione di esercitare o meno un’attività lavorativa – e con quale grado di occupazione – dipende anche da altri fattori, in particolare per le madri. A questo riguardo assumono un peso importante i costi della custodia (effetto costi), la presenza di posti di custodia disponibili, la misura in cui i genitori esercitano già un’attività lucrativa prima di fondare una famiglia e quindi il loro ricorso a un’offerta di custodia istituzionale (effetto di sostituzione e onere fiscale). Ci si potrà pertanto attendere un aumento della forza lavoro se verrà creata un’offerta di custodia istituzionale o se quella esistente sarà potenziata considerevolmente (effetto di crescita direttamente proporzionale), se verranno ridotti i costi per la custodia e se questi ultimi resteranno al di sotto del reddito aggiuntivo associato all’esercizio dell’attività lucrativa (al netto delle imposte più elevate che ne derivano). Infine, è lecito supporre che l’ampliamento dell’offerta di servizi e la riduzione dei costi di custodia consentirebbero soprattutto alle donne in possesso di una formazione media di tornare a lavorare o di aumentare il proprio grado di occupazione. In questo modo sarebbe quindi possibile sfruttare meglio il potenziale di manodopera e ovviare alla penuria di lavoratori qualificati.</p>
<p class="absatz ">Considerato il nesso tra l’avvio di un’attività lucrativa – o aumento del grado di occupazione – e la custodia istituzionale di bambini, la CSEC‑S propone di introdurre un assegno di custodia che tenga maggiormente conto del collegamento con l’esercizio di tale attività (cfr. art. 3 cpv. 1 lett. c P-LAFam). A questo proposito, ha anche verificato la possibilità di vincolare il diritto a percepire l’assegno a un grado minimo di occupazione. Dalla verifica è emerso che questa condizione potrebbe ostacolare l’accesso alle offerte di custodia per le persone che intendono svolgere una formazione continua prima di intraprendere un’attività lucrativa o aumentare il proprio grado di occupazione e che, pertanto, devono fare affidamento sulla custodia istituzionale di bambini complementare alla famiglia<sup><a href="#fn-d7e189" id="fnbck-d7e189">8</a></sup>. Al momento, solo in pochi Cantoni vi sono normative che prevedono un grado minimo di occupazione quale requisito per poter percepire i contributi comunali o cantonali per la custodia istituzionale di bambini complementare alla famiglia. La pratica dimostra tuttavia che in diversi Cantoni la rilevazione e il controllo del grado di occupazione comportano varie difficoltà. Un’attività lucrativa può infatti configurarsi in vario modo: attività con salario orario, grado di occupazione variabile, forti fluttuazioni stagionali, attività lucrativa indipendente o lavoro su chiamata. La condizione di un grado minimo di occupazione significa, per le persone impiegate in modo non continuativo, che i costi sono più elevati nei mesi in cui il reddito è inferiore. Una riduzione temporanea del grado di occupazione per scopi di formazione, a causa di lavoro (di assistenza) non retribuito o di malattia comporterebbe degli svantaggi dal punto di vista del controllo e/o per il beneficiario. Tuttavia, le interruzioni nella custodia di bambini non sono auspicabili né per gli operatori né per le famiglie. Per verificare il grado di occupazione, oggi alcuni Cantoni si basano su un’autodichiarazione del richiedente (p. es. nel caso dei lavoratori autonomi), con la quale viene rilevato anche l’ammontare del reddito. In altri casi, vengono eseguiti controlli a campione oppure se emergono dubbi sulla concordanza dei dati. Un’ulteriore difficoltà sul piano esecutivo consiste nel fatto che i contratti di lavoro possono essere stipulati anche oralmente. Da un sondaggio effettuato presso le casse di compensazione, interpellate in merito alle possibilità di rilevazione e di controllo, è emerso che l’onere per stabilire un determinato grado minimo di occupazione sarebbe sproporzionato. Oggi il mondo del lavoro è caratterizzato da forme di lavoro diverse e variegate. Per motivi pratici e per evitare oneri amministrativi e controlli eccessivi, è pertanto opportuno rinunciare a questo criterio supplementare.</p>
<div class="footnotes">
<p id="fn-d7e136"><sup><a href="#fnbck-d7e136">3</a></sup><sup></sup> BAK Economics SA (2020), Volkswirtschaftliches Gesamtmodell für die Analyse zur «Politik der frühen Kindheit». Rapporto elaborato su incarico della Jacobs Foundation, Basilea: BAK Economics SA, disponibile all’indirizzo: <a href="http://www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf" target="_blank">
				www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf
			</a>, pag. 3.</p>
<p id="fn-d7e147"><sup><a href="#fnbck-d7e147">4</a></sup><sup></sup> BAK Economics SA (2020), Volkswirtschaftliches Gesamtmodell für die Analyse zur «Politik der frühen Kindheit». Rapporto elaborato su incarico della Jacobs Foundation, Basilea: BAK Economics SA, disponibile all’indirizzo: <a href="http://www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf" target="_blank">
				www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf
			</a>, pag. 5.</p>
<p id="fn-d7e158"><sup><a href="#fnbck-d7e158">5</a></sup><sup></sup>  BAK Economics SA (2020), Volkswirtschaftliches Gesamtmodell für die Analyse zur «Politik der frühen Kindheit». Rapporto elaborato su incarico della Jacobs Foundation, Basilea: BAK Economics SA, disponibile all’indirizzo: <a href="http://www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf" target="_blank">
				www.bak-economics.com/fileadmin/user_upload/BAK_Politik_Fruehe_Kindheit_Mai_2020.pdf
			</a>, pag. 3.</p>
<p id="fn-d7e169"><sup><a href="#fnbck-d7e169">6</a></sup><sup></sup>  Un ampliamento della custodia di bambini complementare alla famiglia andrebbe anche a vantaggio dei genitori che svolgono una formazione. Un grado d’istruzione più elevato ha inoltre ripercussioni positive sul livello di produttività dell’economia nel suo complesso.</p>
<p id="fn-d7e179"><sup><a href="#fnbck-d7e179">7</a></sup><sup></sup>  Cfr. tra l’altro Stadelmann-Steffen, Isabelle (2011), Dimensions of Family Policy and Female Labor Market Participation. Analyzing Group-Specific Policy Effects. Governance 24: 331-357; Felfe, Christina / Iten, Rolf / Lechner, Michael / Schwab, Stephanie / Stern, Susanne / Thiemann, Petra (2013), Familienergänzende Kinderbetreuung und Gleichstellung. Zurigo/San Gallo: Infras e Universität St. Gallen: INFRAS (2018), Kinderbetreuung und Erwerbstätigkeit. Was sich Eltern wünschen. Zurigo: Jacobs Foundation; Jeanrenaud, Claude / Macuglia, Julia (2021), La politique d’accueil extrafamilial du Canton et de la Ville de Neuchâtel: effets sur l’activité professionnelle et le revenu des mères de jeunes enfants, estimation du retour fiscal. Université de Neuchâtel: Institut de recherches économiques; Hermann, Michael / Bosshardt, Lorenz / Craviolini, Julie (2021), Frauen in freien Berufen. Studio dell’Unione svizzera delle libere professioni sul potenziale non sfruttato delle donne altamente qualificate. Zurigo: Sotomo.</p>
<p id="fn-d7e189"><sup><a href="#fnbck-d7e189">8</a></sup><sup></sup> Jacobs Foundation (2018): Kinderbetreuung und Erwerbstätigkeit: Was sich Eltern wünschen. Rapporto finale, pag. 9.</p>
</div>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Prevenire gli effetti di trascinamento</a>
</h2>
<div class="collapseable">
<p class="absatzvor ">L’assegno di custodia presenta diversi vantaggi rispetto a un contributo federale per cofinanziare i costi dei genitori. Tuttavia, alcuni effetti potrebbero essere identici per entrambi i modelli. Qui di seguito è riportato il confronto tra i due modelli.</p>
<p class="absatz ">Rispetto a un contributo federale versato attraverso un’interfaccia con i sistemi di sovvenzionamento cantonali (o comunali), l’assegno di custodia dovrebbe avere meno effetti di trascinamento. Gli assegni di custodia sarebbero versati direttamente ai genitori e non tramite meccanismi complessi. Il versamento sarebbe inoltre effettuato in virtù della LAFam, a prescindere da un’eventuale evoluzione dei costi nel settore dell’offerta di custodia istituzionale. Non da ultimo, la chiara separazione dell’assegno di custodia dagli altri sistemi di sovvenzionamento permetterebbe ai genitori di percepire immediatamente una riduzione delle prestazioni del sistema cantonale. La Commissione prevede inoltre che, in seguito all’introduzione di un assegno di custodia, la trasparenza dei costi – che Cantoni e Comuni garantirebbero mediante rilevamenti statistici – contribuirebbe a ridurre al minimo gli effetti di trascinamento (cfr. commento all’art. 17 P-LSCus). Come per il contributo federale, anche nel caso di un assegno di custodia, la ripartizione delle competenze impedisce un intervento diretto nei Cantoni finalizzato a impedire la riduzione dei sussidi; tuttavia, dovrebbero essere stabiliti incentivi per maggiori investimenti tramite accordi di programma. Nessuno dei due modelli prevede peraltro che la Confederazione possa interferire sulla determinazione dei costi standard o dei costi totali, dato che i Cantoni hanno piena autonomia al riguardo.</p>
</div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Misure di sostegno per bambini con disabilità</a>
</h2>
<div class="collapseable">
<p class="absatzvor ">Alcuni Cantoni e Comuni versano già oggi ai genitori di bambini con disabilità sussidi più elevati per la custodia istituzionale di bambini complementare alla famiglia. A lungo termine, occorre garantire che anche questi genitori partecipino ai costi in base alla loro capacità economica, modificando cioè la prassi attuale di alcuni Cantoni, dove i genitori sono tenuti a coprire integralmente i costi supplementari generati dalla custodia istituzionale di un bambino con disabilità. </p>
<p class="absatz ">Nell’ottica del versamento degli assegni di custodia, è riservato un particolare riguardo agli eventuali costi supplementari effettivamente generati dalla disabilità del bambino. Il fattore determinante è l’entità dell’aumento dei costi di custodia derivante da tale disabilità. In questi casi l’assegno di custodia può essere aumentato di un fattore pari a 1,5 o 2 (cfr. art. 5 cpv. 2<sup>ter</sup> P-LAFam). </p>
<p class="absatz ">Inoltre è opportuno introdurre negli accordi di programma un ambito di promozione relativo all’istituzione di posti per la custodia di bambini con disabilità (cfr. art. 13 cpv. 1 lett. d P-LSCus).</p>
</div></section><section id="lvl_4/lvl_4.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.4">4.4 Attuazione del progetto</a>
</h2>
<div class="collapseable">
<p class="absatzvor ">La differenza principale tra le due varianti summenzionate riguarda l’erogazione e l’attuazione dell’assegno di custodia. La soluzione basata sulla LAFam permette di sfruttare un sistema esistente. Come nel caso dell’assegno per i figli e dell’assegno di formazione, il genitore avente diritto riceverebbe l’assegno di custodia dalla cassa di compensazione per gli assegni familiari per il tramite del datore di lavoro. A livello di attuazione, e in particolare per evitare una sovrapposizione di prestazioni, si potrebbe utilizzare il registro degli assegni familiari. Il versamento degli assegni di custodia non deve peraltro comportare che i genitori per i quali gli oneri derivanti dalla custodia istituzionale sono inferiori agli assegni cui hanno diritto ricevano somme superiori a quelle effettivamente spese. Per questo motivo, la CSEC‑S ha introdotto una clausola che vieta il sovraindennizzo analoga a quella prevista nell’ambito della P‑LSCus. Il ricorso a un sistema collaudato permetterebbe di risolvere anche complesse questioni derivanti da norme in vigore e dalla giurisprudenza (ad es. il diritto alle prestazioni nei diversi tipi di nuclei familiari). Nel caso di un assegno di custodia, l’onere amministrativo a carico di Confederazione e Cantoni sarebbe nettamente ridotto, dato che si potrebbe far capo a processi e procedure esistenti e che l’assegno potrebbe essere versato direttamente ai genitori. </p>
<p class="absatz ">Gli assegni di custodia sarebbero peraltro versati solo ai genitori che affidano i loro figli a strutture istituzionali situate in Svizzera. Di conseguenza tali assegni verrebbero erogati all’estero solo in misura limitata. L’obiettivo è quello di evitare un duplice sussidio – ovvero sia nel luogo di residenza che nel luogo di lavoro, in particolare nel caso di lavoratori frontalieri. La Commissione è consapevole del possibile conflitto con il diritto relativo alla libera circolazione, soprattutto in considerazione del fatto che la questione è controversa anche nell’Unione europea. Considera tuttavia che questa modalità di applicazione sia conforme alla cosiddetta giurisprudenza Schubert sviluppata dal Tribunale federale.</p>
<p class="absatz ">Se si optasse per un contributo federale ai sensi del P-LSCus, sarebbe necessario introdurre nuove strutture e nuovi processi. I Cantoni dovrebbero inoltre mettere in conto un notevole aumento del carico di lavoro, o per adeguare il sistema attuale di sovvenzionamento della custodia di bambini complementare alla famiglia o per introdurre un nuovo sistema. Le diverse modalità di versamento a seconda dei Cantoni potrebbero inoltre complicare la garanzia dell’uguaglianza giuridica, che verrebbe invece assicurata con un’applicazione armonizzata dell’assegno di custodia. Nel quadro della LAFam, la Confederazione potrebbe emanare determinate disposizioni per l’esecuzione dell’assegno di custodia, come avviene per esempio già oggi con le direttive concernenti gli assegni per i figli e gli assegni di formazione. La competenza per l’attuazione dell’assegno di custodia spetterebbe ai Cantoni. L’onere aggiuntivo che risulterebbe per le casse di compensazione per gli assegni familiari sarebbe limitato, dato che queste potrebbero sfruttare processi e sistemi informatici già esistenti.</p>
<p class="absatz ">Per rilevare adeguatamente gli effetti di trascinamento e l’impatto degli assegni di custodia sulle economie domestiche, i Cantoni e i Comuni dovrebbero fornire periodicamente alla Confederazione i dati relativi al tipo di sussidi versati, al loro importo e al cofinanziamento della custodia istituzionale di bambini complementare alla famiglia da parte di Cantoni, di Comuni e datori di lavoro.</p>
<p class="absatz ">In ogni caso, rinunciando al requisito di un grado d’occupazione minimo per poter beneficiare della prestazione, l’onere dovrebbe risultare nettamente inferiore rispetto a quello previsto nel caso del contributo federale secondo il P-LSCus. </p>
<p class="absatz ">Entrambe le varianti prevedono una notevole riduzione dei costi a carico dei genitori. In linea generale, si può affermare che, se la custodia istituzionale di bambini costituisce una condizione essenziale per i genitori, non vi sarebbe alcuna differenza sostanziale tra l’attuazione mediante il contributo federale o un assegno di custodia, perché in entrambi i casi il beneficio sarebbe di entità analoga. Il ciclo di pagamento mensile previsto si applicherebbe anche all’assegno di custodia. Per presentare una domanda o far valere una pretesa legale, in entrambe le varianti i genitori dovrebbero fornire determinate informazioni sull’utilizzo della custodia istituzionale di bambini. Per quanto riguarda la domanda di un contributo federale secondo il P-LSCus, l’esatta procedura dipenderebbe dall’attuazione a livello cantonale. La procedura per la concessione di un assegno di custodia secondo la LAFam sarebbe perlopiù assimilabile a quella per la riscossione di un assegno per i figli e di un assegno di formazione. La Commissione ritiene che questa soluzione comporterebbe notevoli semplificazioni anche per i genitori, in quanto la maggior parte degli aventi diritto percepisce già una o più forme di assegni familiari e quindi ha familiarità con il sistema di presentazione delle domande. Inoltre, le procedure sono molto simili in tutta la Svizzera grazie alle disposizioni della LAFam e alle relative istruzioni dell’UFAS, che garantiscono un’attuazione omogenea.</p>
</div></section><section id="lvl_4/lvl_4.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.5">4.5 Assicurazione contro la disoccupazione</a>
</h2>
<div class="collapseable">
<p class="absatzvor ">I disoccupati che percepiscono l’indennità di disoccupazione (indennità giornaliera) dell’assicurazione contro la disoccupazione non hanno diritto agli assegni familiari secondo la LAFam. Ricevono invece un supplemento all’indennità giornaliera dell’assicurazione contro la disoccupazione. Calcolato su base giornaliera, questo supplemento è identico agli assegni per i figli e di formazione secondo la LAFam a cui avrebbero avuto diritto in veste di persone che esercitano un’attività lucrativa. Il supplemento è versato dall’assicurazione contro la disoccupazione in via sussidiaria, vale a dire soltanto se il diritto agli assegni familiari non può essere fatto valere da un’altra persona che esercita un’attività lucrativa.</p>
<p class="absatz ">Per introdurre un assegno di custodia nel quadro dell’assicurazione contro la disoccupazione esiste quindi la possibilità di riallacciarsi a un sistema esistente e, analogamente a tale sistema, accordare assegni di custodia in via sussidiaria sotto forma di un supplemento all’indennità giornaliera basato sull’entità delle prestazioni di custodia istituzionale di cui si è usufruito.</p>
</div></section><section id="lvl_4/lvl_4.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.6">4.6 Tre ambiti di promozione tramite accordi di programma</a>
</h2>
<div class="collapseable">
<p class="absatzvor ">La custodia istituzionale di bambini complementare alla famiglia è di competenza, in primo luogo, dei Cantoni e dei Comuni. Conformemente alla Costituzione federale, la Confederazione può sostenere i provvedimenti a tutela della famiglia. Al pari del Consiglio nazionale, anche la CSEC-S ritiene che gli accordi di programma siano uno strumento adeguato con cui la Confederazione può sostenere i Cantoni e i Comuni nell’adempimento dei loro compiti in questo settore. Dato che la competenza in materia di custodia istituzionale di bambini complementare alla famiglia spetta principalmente a Cantoni e Comuni, la CSEC-S giudica tuttavia che, nell’ottica della ripartizione delle competenze, sarebbe più appropriato stralciare gli ambiti relativi alle misure di promozione della qualità e al migliore adeguamento della custodia istituzionale di bambini complementare alla famiglia ai bisogni dei genitori (art. 13 cpv. 1 lett. b e c). Ad avviso della CSEC‑S, spetta manifestamente ai Cantoni e ai Comuni migliorare questi aspetti nelle offerte istituzionali di custodia vincolando per esempio l’autorizzazione d’esercizio ad appositi requisiti e prevedendo altre misure volte a promuovere la qualità.</p>
<p class="absatz ">L’ambito di promozione volto a sviluppare la politica di sostegno alla prima infanzia dei Cantoni è stato mantenuto. Gli accordi di programma si sono rivelati efficaci nel favorire la creazione e lo sviluppo di politiche cantonali all’interno di un determinato settore politico. Anche nel rapporto del Consiglio federale sulla politica della prima infanzia è stata evidenziata la necessità di intervenire a livello cantonale e comunale per rafforzare ulteriormente questo ambito<sup><a href="#fn-d7e239" id="fnbck-d7e239">9</a></sup>. Allo stesso modo, è stato mantenuto anche l’ambito di promozione volto a favorire la creazione di un maggior numero di posti di custodia istituzionale o a colmare le lacune nell’offerta cantonale. Affinché la riduzione dei costi a carico dei genitori sia efficace in caso di aumento del grado di occupazione, è infatti indispensabile che siano disponibili adeguati posti di custodia di bambini. Gli accordi di programma sono strumenti adeguati per incoraggiare i Cantoni a sostenere un’offerta capillare e a creare nuovi posti solo dove sono effettivamente necessari, non da ultimo perché i Cantoni partecipano finanziariamente alla creazione dei posti nella misura del 50 per cento. È infine stato introdotto l’ambito di promozione finalizzato alla creazione di posti di custodia destinati ai bambini con disabilità. Nel complesso, si osserva che il grado di copertura varia molto da un Cantone all’altro, il che evidenzia la persistenza della necessità di questo tipo di sostegno. </p>
<p class="absatz ">La Commissione si era occupata approfonditamente di questioni relative alla gestione e alla possibilità dei Cantoni di stabilire priorità proprie. La maggioranza commissionale ritiene che gli accordi di programma siano uno strumento adeguato per promuovere aspetti specifici della custodia istituzionale di bambini e provvedimenti a sostegno della prima infanzia in ragione della netta separazione tra le condizioni quadro strategiche e la libertà operativa dei Cantoni. Anziché definire i singoli progetti, occorrerà stabilire obiettivi misurabili in materia di risultati e prestazioni, in modo da garantire ai Cantoni una maggiore flessibilità in sede di attuazione. Tali obiettivi saranno formulati sulla scorta degli obiettivi strategici della Confederazione nei vari settori di compiti (sulla base delle disposizioni di legge ed eventuali ulteriori basi di pianificazione relative a compiti specifici). A livello operativo, i Cantoni dovranno disporre della massima flessibilità possibile. A tal fine, anziché sovvenzioni per singoli progetti, riceveranno contributi globali e forfettari che potranno impiegare per raggiungere gli obiettivi convenuti. </p>
<p class="absatz ">Stipulando accordi di programma, la Confederazione assume impegni finanziari pluriennali nei confronti dei Cantoni. Il Parlamento deve così fissare l’importo massimo dei mezzi finanziari da impiegare nell’arco di quattro anni mediante un credito d’impegno. Teoricamente sarebbe ipotizzabile che, nel decreto federale concernente il credito d’impegno, il Parlamento definisse valori di riferimento per l’assegnazione di mezzi finanziari ai singoli ambiti di promozione. Una prima ripartizione approssimativa dei fondi tra i Cantoni avviene di regola in base a una chiave di ripartizione corrispondente al settore politico. Questa potrebbe basarsi, per gli accordi di programma ai sensi del P-LSCus, ad esempio, sul numero di abitanti di un Cantone e sul numero di bambini al di sotto di una determinata età (conformemente al campo d’applicazione della legge). </p>
<p class="absatz ">Su questa base, il Dipartimento federale dell’interno stabilirebbe individualmente con ogni Cantone, nel quadro degli accordi di programma e in base alle domande presentate, le modalità di ripartizione dei mezzi finanziari tra i diversi ambiti di promozione. Per quanto concerne l’attuazione degli accordi di programma, non vi sono modifiche sostanziali rispetto al progetto del Consiglio nazionale.</p>
<div class="footnotes"><p id="fn-d7e239"><sup><a href="#fnbck-d7e239">9</a></sup><sup></sup> Consiglio federale (2021), «Politik der frühen Kindheit. Auslegeordnung und Entwicklungsmöglichkeiten auf Bundesebene». Rapporto del Consiglio federale in adempimento dei postulati 19.3417 della Commissione della scienza, dell’educazione e della cultura del 12 aprile 2019 e 19.3262 Gugger del 21 marzo 2019, disponibile (in tedesco e in francese) all’indirizzo: <a href="https://www.parlament.ch/centers/eparl/curia/2019/20193417/Bericht%20BR%20D.pdf" target="_blank">
				www.parlament.ch/centers/eparl/curia/2019/20193417/
				 Bericht%20BR%20D.pdf
			</a>.</p></div>
</div></section><section id="lvl_4/lvl_4.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.7">4.7 Finanziamento e conseguenze finanziarie</a>
</h2>
<div class="collapseable">
<p class="absatzvor ">La CSEC-S ritiene che gli assegni di custodia dovrebbero, in linea di principio, essere finanziati dai datori di lavoro, dato che spetta prioritariamente a loro affrontare la penuria di personale qualificato. La Confederazione partecipa alle misure nel quadro degli accordi di programma, assumendosi così la responsabilità di sviluppare ulteriormente la politica della prima infanzia e in particolare la custodia di bambini complementare alla famiglia in una struttura istituzionale. Secondo la Commissione, sarebbe inoltre possibile prevedere un finanziamento paritetico da parte di datori di lavoro e salariati. La competenza a tal riguardo spetta ai Cantoni che, come nel caso degli assegni per i figli e degli assegni di formazione, sono liberi di prevedere regolamentazioni in tal senso. I Cantoni sarebbero anche quindi liberi di contribuire al finanziamento dell’assegno di custodia. </p>
<p class="absatz ">La CSEC-S ha stimato i costi del progetto posto in consultazione a circa 637 milioni di franchi. Si è pronunciata a favore del diritto all’assegno fino all’età di otto anni compiuti (anziché sette, come proposto nel progetto, cfr. n. 3). Il costo di questo anno supplementare ammonta a circa 60 milioni di franchi. Il fatto che gli assegni sarebbero erogati all’estero soltanto in misura limitata comporterebbe una riduzione dei costi pari ad al massimo il 16 per cento circa: si presume infatti che il numero di frontalieri che affidano i propri figli a strutture istituzionali in Svizzera sia ormai esiguo. A queste condizioni, si stima che le conseguenze finanziarie dell’introduzione di un assegno per la custodia saranno di 601 milioni di franchi per il primo anno<sup><a href="#fn-d7e262" id="fnbck-d7e262">10</a></sup>.</p>
<p class="absatz ">Se l’importo delle nuove prestazioni per l’anno 2025 dovesse essere finanziato esclusivamente attraverso un aumento dell’aliquota contributiva dei datori di lavoro agli assegni familiari, questa aliquota dovrebbe essere incrementata mediamente di circa 0,17 punti percentuali in tutta la Svizzera. Come base per il calcolo è stata utilizzata l’aliquota contributiva media dei datori di lavoro applicata nel 2022 nelle casse di compensazione per gli assegni familiari. Tutte le informazioni sui dati utilizzati sono riportate nella tabella dell’allegato 1.</p>
<p class="absatz ">La stima delle conseguenze finanziarie si basa sulle riflessioni e ipotesi esposte qui di seguito. La soluzione scelta dalla maggioranza della CSEC‑S prevede un assegno di custodia per i bambini affidati a servizi di custodia istituzionale. L’importo dell’assegno dipende dal numero di ore settimanali di custodia istituzionale ed è pari ad almeno 100 franchi al mese per i bambini affidati a una struttura di custodia istituzionale per un giorno alla settimana. Non è previsto alcun assegno per la custodia in una struttura istituzionale inferiore a un giorno alla settimana. Per ogni ulteriore mezza giornata di custodia, l’assegno mensile sarà aumentato di 50 franchi, fino a un massimo di 500 franchi al mese per i bambini affidati a una struttura di custodia istituzionale per cinque giorni alla settimana.</p>
<p class="absatz ">A titolo di paragone, se i genitori affidassero il figlio a un servizio di custodia istituzionale per cinque giorni alla settimana riceverebbero, secondo il P-LSCus, circa 477 franchi al mese. Ciò se per un giorno di custodia si calcolano dieci ore a 11 franchi e si presuppone una partecipazione della Confederazione pari al 20 per cento dei costi totali. </p>
<p class="man-template-tab-krpr-r-kurs man-font-style-italic ">Tabella 1</p>
<p class="man-template-tab-untertit ">Importo dell’assegno mensile di custodia secondo la durata della custodia settimanale</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="man-template-tab-krpr ">Giorni di custodia alla settimana </p>
				</td>
				<td>
					
					<p class="man-template-tab-krpr-r ">1</p>
				</td>
				<td>
					
					<p class="man-template-tab-krpr-r ">1,5</p>
				</td>
				<td>
					
					<p class="man-template-tab-krpr-r ">2</p>
				</td>
				<td>
					
					<p class="man-template-tab-krpr-r ">2,5</p>
				</td>
				<td>
					
					<p class="man-template-tab-krpr-r ">3</p>
				</td>
				<td>
					
					<p class="man-template-tab-krpr-r ">3,5</p>
				</td>
				<td>
					
					<p class="man-template-tab-krpr-r ">4</p>
				</td>
				<td>
					
					<p class="man-template-tab-krpr-r ">4,5</p>
				</td>
				<td>
					
					<p class="man-template-tab-krpr-r ">5</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Importo dell’assegno mensile (CHF)</p>
				</td>
				<td>
					
					<p class="man-template-tab-krpr-r ">100</p>
				</td>
				<td>
					
					<p class="man-template-tab-krpr-r ">150</p>
				</td>
				<td>
					
					<p class="man-template-tab-krpr-r ">200</p>
				</td>
				<td>
					
					<p class="man-template-tab-krpr-r ">250</p>
				</td>
				<td>
					
					<p class="man-template-tab-krpr-r ">300</p>
				</td>
				<td>
					
					<p class="man-template-tab-krpr-r ">350</p>
				</td>
				<td>
					
					<p class="man-template-tab-krpr-r ">400</p>
				</td>
				<td>
					
					<p class="man-template-tab-krpr-r ">450</p>
				</td>
				<td>
					
					<p class="man-template-tab-krpr-r ">500</p>
				</td>
			</tr>
		</table></div>
<p class="absatz ">L’assegno di custodia è versato dal mese in cui nasce il bambino fino alla fine del mese in cui questo compie l’8° anno d’età. L’obiettivo è garantire che ogni bambino abbia diritto a un assegno di custodia che copra il periodo della scuola elementare.</p>
<p class="absatz ">Secondo l’Indagine sui redditi e sulle condizioni di vita (SILC-2021), nel 2021 il 37,9 per cento dei bambini tra gli 0 e i 3 anni e il 38,2 per cento dei bambini tra i 4 e i 12 anni<sup><a href="#fn-d7e415" id="fnbck-d7e415">11</a></sup> sono stati affidati a strutture di custodia istituzionale. Si presume che questo tasso aumenterà di un punto percentuale all’anno dal 2025 (entrata in vigore dell’assegno di custodia) stabilizzandosi al 41,9 per cento (o al 42,2 % a seconda del caso) dal 2029. Il numero di bambini in Svizzera di età compresa tra gli 0 e gli 8 anni è stato ripreso dallo scenario di riferimento A‑00‑2020<sup><a href="#fn-d7e423" id="fnbck-d7e423">12</a></sup>. A questi bambini viene applicato il tasso di custodia istituzionale calcolato in base alla fascia d’età. Secondo questa stima, nel 2025 circa 279 000 bambini avranno diritto a un assegno di custodia. Stando ai dati dell’indagine SILC, nel 2021 la durata media settimanale della custodia istituzionale complementare alla famiglia è stata di 21,8 ore per i bambini tra gli 0 e i 3 anni e di 12,0 ore per i bambini tra i 4 e i 12 anni. Inoltre, sulla base di questi dati, è stato possibile determinare l’entità del ricorso all’offerta in mezze giornate. Va notato che, per determinare l’entità del ricorso all’offerta in funzione dell’età, è stato necessario attingere ai dati relativi a tutti i bambini affidati a servizi di custodia complementare alla famiglia e non solo a quelli relativi ai bambini affidati a strutture istituzionali, il che potrebbe comportare una leggera sovrastima dell’entità del ricorso a queste offerte. L’importo dell’assegno di custodia è stato stimato sulla base del numero totale di bambini tra gli 0 e i 7 anni, del tasso di custodia istituzionale e del tasso di ricorso all’offerta. In totale, per l’anno 2025 sono stati stimati costi per circa 601 milioni di franchi.</p>
<p class="absatz ">La stima dei costi associati al contributo federale previsto nel P-LSCus è stata aggiornata in modo da poter operare un confronto con quella dei costi associati all’assegno di custodia. Tale adeguamento riguarda da un lato la quota di bambini affidati a strutture di custodia istituzionale e l’entità di tale custodia e, dall’altro, l’erogazione delle prestazioni all’estero, che rappresenta il 15,83 per cento dei costi indotti in Svizzera. Se si utilizzano i dati dell’indagine SILC del 2021 e si tiene conto dell’erogazione di prestazioni all’estero, i costi associati al contributo federale secondo il modello del P‑LSCus ammonterebbe, per il primo anno di attuazione, a circa 845 milioni di franchi (invece dei 710 mio.<sup><a href="#fn-d7e434" id="fnbck-d7e434">13</a></sup> indicati nel rapporto della CSEC‑N del 14 febbraio 2022).</p>
<p class="absatz ">Per quanto riguarda i costi degli accordi di programma, la CSEC-S prevede un adeguamento dei mezzi finanziari per tenere conto della riduzione degli ambiti di promozione dai quattro proposti dal Consiglio nazionale a tre. La Confederazione dovrebbe partecipare al massimo alla metà delle spese dei Cantoni. Sono previsti non più di tre periodi contrattuali di quattro anni. I costi per gli accordi di programma ammontano a 32 milioni di franchi all’anno, ma la CSEC‑S conviene che occorre detrarre da tale importo i costi materiali e quelli per il personale. A differenza del Consiglio nazionale, la CSEC-S non intende distribuire i fondi in modo uniforme tra i tre ambiti di promozione. Ha confermato gli importi indicati nel progetto posto in consultazione e propone i seguenti importi per i tre ambiti di promozione:</p>
<dl>
<dt>– </dt>
<dd>articolo 13 capoverso 1 lettera a: 44 milioni di franchi (istituzione di posti per la custodia complementare alla famiglia); </dd>
<dt>– </dt>
<dd>articolo 13 capoverso 1 lettera d: 56 milioni di franchi (bambini con disabilità); </dd>
<dt>– </dt>
<dd>articolo 13 capoverso 2: 28 milioni di franchi (sostegno alla prima infanzia).</dd>
</dl>
<p class="absatz ">I costi di attuazione si compongono come segue: per la sorveglianza e l’emanazione di istruzioni in merito all’attuazione dell’assegno di custodia occorre prevedere un fabbisogno di personale pari a 1,5 posti a tempo pieno; per l’elaborazione, la negoziazione e la stipula degli accordi di programma nonché per la consulenza ai Cantoni e la verifica periodica degli obiettivi da raggiungere è previsto un fabbisogno di personale pari a nove posti a tempo pieno; per il rilevamento dei valori statistici occorre calcolare un posto a tempo pieno. Complessivamente, l’attuazione dell’assegno di custodia e degli accordi di programma presso la Confederazione comporterà quindi un fabbisogno di personale pari a 11,5 FTE. L’attuazione del progetto genererà inoltre costi materiali derivanti in particolare dalla realizzazione digitale delle misure previste e dalla valutazione periodica delle misure adottate. Per l’implementazione dell’assegno di custodia ci si potrà basare sul registro degli assegni familiari (RAFam), sistema già esistente, collaudato ed eventualmente ottimizzabile. Per il suo ampliamento sarebbero necessari circa 3 milioni di franchi. I costi medi d’esercizio, che comprendono anche i costi materiali e per il personale, dovrebbero ammontare a circa 2 milioni di franchi all’anno. </p>
<p class="absatz ">A differenza del progetto del Consiglio nazionale, la proposta della CSEC-S comporterebbe costi di attuazione significativamente inferiori, in particolare per i Cantoni. Tali costi, così come le spese a carico dei Cantoni, devono essere presunti elevati, se non addirittura molto elevati, a causa della diversa strutturazione delle offerte nell’ambito della custodia istituzionale dei bambini e della ripartizione di competenze tra Cantoni e Comuni. I costi di attuazione sarebbero interamente a carico dei Cantoni o di terzi da essi designati. I costi di attuazione di un assegno di custodia secondo il P‑LAFam, invece, sarebbero a carico delle casse di compensazione per gli assegni familiari e coperti dal sistema attuativo esistente. Secondo le casse di compensazione interpellate in merito alle possibilità di riscossione, tali costi non sono al momento stimabili, ma il versamento dell’assegno di custodia potrebbe essere integrato con relativa facilità nel sistema attuale.</p>
<p class="absatz ">Quest’ultima soluzione eviterebbe inoltre di sovraccaricare il bilancio della Confederazione con una prestazione fortemente vincolata e sulla quale la Confederazione avrebbe poco margine di manovra. Senza un controfinanziamento da parte dei Cantoni nel settore dei contributi federali ai genitori, il progetto del Consiglio nazionale comporterebbe costi aggiuntivi di oltre 845 milioni di franchi all’anno<sup><a href="#fn-d7e460" id="fnbck-d7e460">14</a></sup>, che aumenterebbero di anno in anno. A questi vanno ad aggiungersi i fondi previsti per gli accordi di programma, pari a 56 milioni di franchi all’anno. Secondo l’articolo 4 dell’ordinanza del 5 aprile 2006<sup><a href="#fn-d7e468" id="fnbck-d7e468">15</a></sup> sulle finanze della Confederazione, nella pianificazione finanziaria il Consiglio federale prende in considerazione le ripercussioni finanziarie presumibili dei progetti di atti normativi accolti dalla Camera prioritaria. Considerati i tempi di preparazione del modello proposto dalla CSEC‑S, le disposizioni scaturite dall’Iv. Pa. 21.403 non entrerebbero in vigore prima dell’inizio del 2026. Le ripercussioni finanziarie derivanti dall’iniziativa secondo quanto deciso dal Consiglio nazionale e prima dell’aggiornamento della stima sono quindi incluse nelle cifre previste (2025: 710 mio., 2026: 769 mio., 2027: 805 mio., 2028: 841 mio.), anche se le cifre si basano sui dati dell’indagine SILC del 2014, non tengono ancora conto dell’erogazione di prestazioni all’estero e includono erroneamente i bambini fino a 13 anni (cfr. sopra).</p>
<p class="absatz ">A condizione che il credito d’impegno per gli accordi di programma venga approvato, l’introduzione dell’assegno di custodia così come proposta dalla CSEC‑S non inciderebbe invece sul bilancio della Confederazione e contribuirebbe quindi in modo significativo a correggerlo nell’arco degli anni della pianificazione finanziaria. La Commissione conviene con il Consiglio federale nel ritenere che, se la proposta del Consiglio nazionale dovesse ottenere la maggioranza, andrebbe imperativamente prevista una compensazione da parte dei Cantoni a favore della Confederazione.</p>
<p class="absatz ">La proposta della CSEC-S prevede pertanto un onere aggiuntivo che il bilancio della Confederazione potrebbe sopportare e che ammonterebbe a 32 milioni di franchi all’anno per l’attuazione degli accordi di programma nel prossimo quadriennio. Dopo quattro e otto anni il Parlamento dovrebbe prendere una nuova decisione in merito all’importo del credito d’impegno per l’attuazione degli accordi di programma nei due periodi successivi. La Commissione ha inoltre previsto una limitazione nel tempo di 14 anni.</p>
<section id="lvl_4/lvl_4.7/lvl_4.7.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.7/lvl_4.7.1">4.7.1 Assicurazione contro la disoccupazione</a>
</h3>
<div class="collapseable">
<p class="absatzvor ">La concessione in via sussidiaria del previsto supplemento per assegni di custodia da parte dell’assicurazione contro la disoccupazione sarebbe finanziata tramite il fondo dell’assicurazione contro la disoccupazione, sul modello delle strutture esistenti, come già accade per il supplemento all’indennità giornaliera che compensa gli assegni per i figli e quelli di formazione.</p>
<p class="absatz ">Il fondo sarebbe finanziato principalmente da contributi paritari dei lavoratori e dei datori di lavoro, a cui si aggiungerebbero partecipazioni proporzionali, da parte di Confederazione e Cantoni, a prestazioni estranee all’assicurazione.</p>
<p class="absatz ">I costi successivi per l’assicurazione contro la disoccupazione sono stimati, sulla base dei calcoli effettuati nel quadro del P-LAFam, a circa 8,9 milioni di franchi per il 2025, e raggiungerebbero i 9,6 milioni di franchi nel 2028.</p>
<p class="absatz ">Sul piano esecutivo, il pagamento dell’indennità di disoccupazione, compresi i supplementi, è responsabilità delle casse di disoccupazione. L’onere amministrativo di queste ultime aumenterebbe a seguito dei chiarimenti supplementari da effettuare per verificare le condizioni del diritto per la concessione in via sussidiaria del previsto supplemento per gli assegni di custodia. Oltre alle indicazioni relative a eventuali riscossioni presso altri datori di lavoro, le casse di disoccupazione dovrebbero avere a disposizione informazioni sull’entità delle prestazioni di custodia istituzionale di cui l’assicurato ha effettivamente usufruito.</p>
</div></section><div class="footnotes">
<p id="fn-d7e262"><sup><a href="#fnbck-d7e262">10</a></sup><sup></sup> Una tabella con tutti i modelli e le conseguenze sui costi stimati è disponibile nell’allegato 2.</p>
<p id="fn-d7e415"><sup><a href="#fnbck-d7e415">11</a></sup><sup></sup>  UST (2022), Statistica degli assegni familiari (SILC-2001), Neuchâtel.</p>
<p id="fn-d7e423"><sup><a href="#fnbck-d7e423">12</a></sup><sup></sup>  UST (2020), Scenari della popolazione, Neuchâtel.</p>
<p id="fn-d7e434"><sup><a href="#fnbck-d7e434">13</a></sup><sup></sup>  Il progetto posto in consultazione indicava 693 mio. fr. Questa cifra si basava sui dati dell’indagine SILC del 2014.</p>
<p id="fn-d7e460"><sup><a href="#fnbck-d7e460">14</a></sup><sup></sup> Questa cifra non include l’erogazione di prestazioni all’estero e si basa sui dati del 2014 relativi all’utilizzo dei servizi di custodia istituzionale. Secondo i nuovi calcoli (con i dati relativi all’erogazione di prestazioni all’estero e i dati del 2021), i costi ammonterebbero a circa 845 mio. fr.</p>
<p id="fn-d7e468"><sup><a href="#fnbck-d7e468">15</a></sup><sup></sup> <a href="https://fedlex.data.admin.ch/eli/cc/2006/228" target="_blank">RS <b>611.01</b></a></p>
</div>
</div></section><section id="lvl_4/lvl_4.8"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.8">4.8 Rapporto con l’iniziativa sugli asili nido </a>
</h2>
<div class="collapseable"><p class="absatzvor ">La Commissione ha deciso all’unanimità di opporre il suo progetto di atto normativo quale controprogetto indiretto all’iniziativa popolare «Per una custodia di bambini complementare alla famiglia che sia di qualità e a prezzi abbordabili per tutti (Iniziativa sugli asili nido)». A tal fine, ha introdotto una clausola alternativa nell’articolo 21 capoverso 1<sup>bis</sup>.</p></div></section><section id="lvl_4/lvl_4.9"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.9">4.9 Considerazioni delle minoranze</a>
</h2>
<div class="collapseable">
<p class="zwischentitel man-font-weight-bold ">P-LSCus</p>
<p class="absatz ">La proposta di minoranza (<i>Stark, Gmür-Schönenberger, Mühlemann, Poggia, Würth</i>) di stralciare gli accordi di programma si fonda su considerazioni relative alla competenza sussidiaria della Confederazione e sulla situazione finanziaria, già messa a dura prova, di quest’ultima. Le proposte di stralcio relative all’eliminazione delle lacune (<i>minoranza Stark, Poggia</i>) e all’ulteriore sviluppo della politica della prima infanzia (<i>minoranza Würth, Mühlemann, Poggia, Stark</i>) si fondano sulle stesse considerazioni. Da uno studio della società di ricerca e consulenza INFRAS<sup><a href="#fn-d7e511" id="fnbck-d7e511">16</a></sup> emerge che la decisione delle donne con figli di aumentare il proprio grado di occupazione dipende dalla riduzione dei costi di custodia, dal miglioramento della qualità dell’offerta e dalla corrispondenza dell’offerta alle esigenze dei genitori (accessibilità e orari delle strutture). La proposta di minoranza (<i>Graf Maya, Crevoisier Crelier, Stocker, Wasserfallen Flavia</i>) di mantenere l’ambito di promozione relativo al miglioramento qualitativo della custodia istituzionale di bambini complementare alla famiglia intende appunto trovare una soluzione a questi aspetti. Si fonda sia sulle riflessioni della CSEC‑N sia sulla necessità di intervenire riguardo alla qualità della custodia istituzionale di bambini complementare alla famiglia<sup><a href="#fn-d7e522" id="fnbck-d7e522">17</a></sup>. Una proposta di minoranza (<i>Würth, Chassot, Maret Marianne, Michel Matthias, Mühlemann</i>) auspica che il periodo di validità degli accordi di programma sia ridotto da 14 a 10 anni (art. 21 cpv. 3 P-LSCus). </p>
<p class="zwischentitel man-font-weight-bold ">LAFam</p>
<p class="absatz ">La proposta di minoranza (<i>Stark, Poggia</i>) di estendere l’assegno di custodia alle forme di custodia non istituzionale di bambini tiene conto di quanto già oggi fatto da figure come ad esempio i nonni, i vicini o i genitori diurni. Queste varie forme di custodia dovrebbero essere trattate allo stesso modo. La suddetta minoranza ritiene più economico, più efficace e più equo sostenere anche la custodia non istituzionale da parte di terzi, sia essa formale o informale. Tuttavia, considerati i costi inferiori della custodia non istituzionale, le indennità ad essa associate dovrebbero corrispondere alla metà di quelle previste per la custodia istituzionale. L’entità della custodia andrà verificata tramite giustificativi e controlli a campione. La minoranza vede la sua proposta anche come un’opportunità per sopperire alla carenza di personale qualificato nell’ambito della custodia istituzionale.</p>
<p class="absatz ">Un’altra minoranza (<i>Crevoisier Crelier, Gmür-Schönenberger, Graf Maya, Stocker, Wasserfallen Flavia</i>) auspica che l’assegno di custodia venga versato fino alla fine del mese in cui il bambino compie 12 anni. L’estensione del campo di applicazione mira a garantire a tutti i bambini il diritto all’assegno di custodia fino alla fine del livello primario.</p>
<p class="absatz ">I costi più elevati fatturati in molte strutture ai genitori di bambini fino a 18 mesi («tariffa baby») sono alla base della proposta di minoranza (<i>Crevoisier Crelier, Graf Maya, Stocker, Wasserfallen Flavia</i>) di aumentare di un fattore di 1,5 l’assegno di custodia fino al raggiungimento del 18° mese di vita. Poiché i neonati e i bambini piccoli richiedono maggiori attenzioni, le tariffe di custodia sono più elevate e l’onere sul bilancio familiare di conseguenza più pesante. Ciò accentua l’effetto disincentivante a rientrare nel mercato del lavoro dopo il congedo di maternità, che è proprio quello che il presente progetto vuole evitare puntando invece all’utilizzo della forza lavoro latente.</p>
<p class="absatz ">Una terza minoranza (<i>Gmür-Schönenberger, Crevoisier Crelier, Gapany, Graf Maya, Stocker, Wasserfallen Flavia</i>) propone che, oltre ai datori di lavoro, anche altri attori della società siano tenuti a fornire un contributo finanziario. Prevede in particolare che la Confederazione si faccia carico di un quarto dei costi, con un limite massimo di 200 milioni di franchi all’anno. Secondo la minoranza, spetterebbe ai Cantoni designare gli altri soggetti obbligati a contribuire, oltre ai datori di lavoro. Allo stesso tempo, la minoranza propone di abbandonare completamente gli accordi di programma al fine di evitare un impatto eccessivo sul bilancio federale (n. 4.1). A suo avviso, occorre garantire una responsabilità condivisa tra datori di lavoro, lavoratori, Cantoni e Confederazione. </p>
<p class="zwischentitel man-font-weight-bold ">Conseguenze finanziarie</p>
<p class="absatz ">La minoranza <i>Crevoisier Crelier</i> chiede che l’assegno di custodia sia versato fino alla fine del mese in cui il figlio compie i 12 anni. In questo scenario, nel 2025 il diritto all’assegno di custodia si estenderebbe a circa 418 000 bambini, per un costo totale di circa 810 milioni di franchi, ossia 210 milioni di franchi in più rispetto alla proposta della maggioranza. Secondo quest’ultima, è invece giustificato fissare la soglia all’età di otto anni, lasciando che subentri poi la competenza dei Cantoni (anche in ragione della sovranità cantonale in materia scolastica). </p>
<p class="absatz ">Un’altra minoranza <i>Crevoisier Crelier</i> propone di versare un importo più elevato per i bambini piccoli: per i bambini fino al 18° mese di vita dovrebbe cioè essere versato un assegno moltiplicato per una volta e mezzo (tra fr. 150 e 750 al mese, a seconda dell’utilizzo settimanale di una struttura di custodia istituzionale complementare alla famiglia). Il numero di bambini interessati rimarrebbe invariato (279 000 nel 2025), ma i costi salirebbero a circa 675 milioni di franchi (aumento di fr. 74 mio.). </p>
<p class="absatz ">La minoranza <i>Stark</i> auspica che il diritto non sussista solo per i bambini affidati a servizi di custodia istituzionale, ma che l’assegno sia versato in maniera generale per tutti i bambini affidati alla custodia di terzi. Per i bambini non affidati a un servizio di custodia istituzionale verrebbe corrisposto il 50 per cento dell’importo previsto per i bambini inseriti in tali servizi (cfr. tabella 2). In tal caso, il numero di bambini che beneficerebbero di un assegno di custodia aumenterebbe notevolmente, fino ad arrivare a circa 731 000 nel 2025. In caso di attuazione di questa proposta, i costi salirebbero a circa 813 milioni di franchi (fr. 212 mio. in più rispetto alla proposta della maggioranza). Non essendovi dati dettagliati sul numero di ore di custodia non istituzionale usufruite a settimana, nel calcolare i costi associati a questa proposta di minoranza si è ipotizzato che la distribuzione dei bambini in base al numero di ore di custodia usufruite corrisponda a quella stimata per la custodia istituzionale. </p>
<p class="absatz ">Per quantificare il numero di bambini affidati a un servizio di custodia al di fuori di un contesto istituzionale sono stati considerati i dati dell’Indagine SILC del 2021 relativi al tipo e alla forma di custodia; per ragioni intrinseche ai dati, è difficile distinguere tra famiglie diurne istituzionali e non istituzionali, anche se va tenuto presente che le famiglie diurne istituzionali tendono a essere sovrastimate e quelle diurne non istituzionali sottostimate (in linea con gli altri calcoli). Appare pertanto opportuno fare una distinzione non solo tra la custodia istituzionale e quella non istituzionale, ma, per la custodia complementare alla famiglia non istituzionale, anche tra forme di custodia che prevedono la fatturazione delle ore e quindi la verificabilità (formale) e forme di custodia che non prevedono tale fatturazione (informale). La tabella 3 indica i costi previsti per il 2025 per questi tre tipi di custodia.</p>
<p class="man-template-tab-krpr-r-kurs man-font-style-italic ">Tabella 2</p>
<p class="man-template-tab-untertit ">Importo mensile dell’assegno di custodia in base all’entità della custodia a settimana</p>
<p></p>
<div class="table"><table border="1">
			
			
			<tr>
				
				
				<td>
					
					<p class="man-template-tab-krpr ">Giorni di custodia a settimana</p>
				</td>
				<td>
					
					<p class="man-template-tab-krpr-r ">1</p>
				</td>
				<td>
					
					<p class="man-template-tab-krpr-r ">1,5</p>
				</td>
				<td>
					
					<p class="man-template-tab-krpr-r ">2</p>
				</td>
				<td>
					
					<p class="man-template-tab-krpr-r ">2,5</p>
				</td>
				<td>
					
					<p class="man-template-tab-krpr-r ">3</p>
				</td>
				<td>
					
					<p class="man-template-tab-krpr-r ">3,5</p>
				</td>
				<td>
					
					<p class="man-template-tab-krpr-r ">4</p>
				</td>
				<td>
					
					<p class="man-template-tab-krpr-r ">4,5</p>
				</td>
				<td>
					
					<p class="man-template-tab-krpr-r ">5</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Assegno di custodia mensile per la custodia istituzionale (fr.)</p>
				</td>
				<td>
					
					<p class="man-template-tab-krpr-r ">100</p>
				</td>
				<td>
					
					<p class="man-template-tab-krpr-r ">150</p>
				</td>
				<td>
					
					<p class="man-template-tab-krpr-r ">200</p>
				</td>
				<td>
					
					<p class="man-template-tab-krpr-r ">250</p>
				</td>
				<td>
					
					<p class="man-template-tab-krpr-r ">300</p>
				</td>
				<td>
					
					<p class="man-template-tab-krpr-r ">350</p>
				</td>
				<td>
					
					<p class="man-template-tab-krpr-r ">400</p>
				</td>
				<td>
					
					<p class="man-template-tab-krpr-r ">450</p>
				</td>
				<td>
					
					<p class="man-template-tab-krpr-r ">500</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Assegno di custodia mensile per la custodia non istituzionale (fr.)</p>
				</td>
				<td>
					
					<p class="man-template-tab-krpr-r ">50</p>
				</td>
				<td>
					
					<p class="man-template-tab-krpr-r ">75</p>
				</td>
				<td>
					
					<p class="man-template-tab-krpr-r ">100</p>
				</td>
				<td>
					
					<p class="man-template-tab-krpr-r ">125</p>
				</td>
				<td>
					
					<p class="man-template-tab-krpr-r ">150</p>
				</td>
				<td>
					
					<p class="man-template-tab-krpr-r ">175</p>
				</td>
				<td>
					
					<p class="man-template-tab-krpr-r ">200</p>
				</td>
				<td>
					
					<p class="man-template-tab-krpr-r ">225</p>
				</td>
				<td>
					
					<p class="man-template-tab-krpr-r ">250</p>
				</td>
			</tr>
		</table></div>
<p class="man-template-tab-krpr-r-kurs man-font-style-italic ">Tabella 3</p>
<p class="man-template-tab-untertit ">Costi in base al tipo di custodia</p>
<p></p>
<div class="table"><table border="1">
			
			
			<tr>
				
				
				<td>
					
					<p class="man-template-tab-kpf man-text-align-left ">Tipo di custodia</p>
				</td>
				<td>
					
					<p class="man-template-tab-kpf-r ">Costi <br>(in mio. fr., 2025)</p>
				</td>
			</tr>
			<tr>
				
				
				<td>
					
					<p class="man-template-tab-krpr man-text-align-left ">Custodia istituzionale (importo integrale dell’assegno di custodia)</p>
				</td>
				<td>
					
					<p class="man-template-tab-krpr-r ">601</p>
				</td>
			</tr>
			<tr>
				
				
				<td>
					
					<p class="man-template-tab-krpr man-text-align-left ">Custodia non istituzionale, formale (importo dimezzato dell’assegno di custodia)</p>
				</td>
				<td>
					
					<p class="man-template-tab-krpr-r ">26</p>
				</td>
			</tr>
			<tr>
				
				
				<td>
					
					<p class="man-template-tab-krpr man-text-align-left ">Custodia non istituzionale, informale (importo dimezzato dell’assegno di custodia)</p>
				</td>
				<td>
					
					<p class="man-template-tab-krpr-r ">185</p>
				</td>
			</tr>
			<tr>
				
				
				<td>
					
					<p class="man-template-tab-krpr-fett man-font-weight-bold man-text-align-left ">Totale</p>
				</td>
				<td>
					
					<p class="man-template-tab-krpr-r "><b>813</b></p>
				</td>
			</tr>
		</table></div>
<p class="zwischentitel man-font-weight-bold ">Finanziamento</p>
<p class="absatz ">Una minoranza (<i>Gmür-Schönenberger</i>) propone che l’assegno di custodia sia finanziato mediante un contributo della Confederazione, dei datori di lavoro, dei lavoratori e dei Cantoni, con il contributo federale pari a un quarto della spesa annuale, fino a un massimo di 200 milioni di franchi. Spetterà ai Cantoni determinare le spese non coperte dal contributo federale, che potranno essere coperte dai contributi dei datori di lavoro, dei lavoratori dipendenti e degli indipendenti, oltre che dai Cantoni. La Confederazione sarà responsabile dell’emanazione delle direttive di attuazione e della vigilanza. </p>
<p class="absatz ">Per un costo di 601 milioni di franchi (maggioranza), la quota federale corrisponderebbe a 150 milioni di franchi. Per i restanti 451 milioni di franchi, i Cantoni dovranno stabilire quali quote saranno pagate da quali attori. Sono stati calcolati i seguenti modelli: i datori di lavoro potrebbero finanziare (a) un terzo dei costi rimanenti; (b) la metà dei costi rimanenti; o (c) tutti i costi rimanenti. Questi tre modelli comporterebbero, rispettivamente, un aumento dell’aliquota contributiva dei datori di lavoro di (a) 0,04 punti percentuali; (b) 0,06 punti percentuali; o (c) 0,12 punti percentuali. </p>
<p class="zwischentitel man-font-weight-bold ">LADI</p>
<p class="absatz ">Una minoranza (<i>Würth, Gapany, Gmür-Schönenberger, Michel Matthias, Mühlemann, Poggia, Stark</i>) propone di stralciare l’articolo 22 capoverso 4 della legge del 25 giugno 1982<sup><a href="#fn-d7e870" id="fnbck-d7e870">18</a></sup> sull’assicurazione contro la disoccupazione (LADI) perché, a suo avviso, i genitori che non esercitano un’attività lavorativa possono occuparsi dei figli e non si giustifica quindi il diritto ai sussidi statali. Non insorgerebbero quindi costi aggiuntivi per l’assicurazione contro la disoccupazione.</p>
<div class="footnotes">
<p id="fn-d7e511"><sup><a href="#fnbck-d7e511">16</a></sup><sup></sup> «Kitas als ein Schlüsselfaktor für die Gleichstellung: Literaturreview zu den Wirkungen von Kitabetreuung auf die Entwicklung und das Wohlbefinden von Kindern». INFRAS, settembre 2020.</p>
<p id="fn-d7e522"><sup><a href="#fnbck-d7e522">17</a></sup><sup></sup> <a href="https://fedlex.data.admin.ch/eli/fga/2023/595" target="_blank">FF <b>2023</b> 595</a>, pag. 16 segg.</p>
<p id="fn-d7e870"><sup><a href="#fnbck-d7e870">18</a></sup><sup></sup> <a href="https://fedlex.data.admin.ch/eli/cc/1982/2184_2184_2184" target="_blank">RS <b>837.0</b></a></p>
</div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento alle disposizioni modificate</a>
</h1>
<div class="collapseable">
<p class="absatzvor ">La CSEC-S non condivide il progetto del Consiglio nazionale concernente un contributo federale destinato ai genitori per ridurre i costi della custodia istituzionale di bambini. A suo parere, i costi di custodia vanno ridotti mediante un nuovo assegno familiare, cosiddetto assegno di custodia, da versare ai genitori che affidano i figli a strutture di custodia istituzionale complementare alla famiglia in Svizzera per poter svolgere un’attività lucrativa o una formazione. </p>
<p class="absatz ">Poiché l’assegno di custodia sarà concepito come un nuovo tipo di assegno familiare, che andrà ad aggiungersi agli assegni per i figli e agli assegni di formazione, la Commissione propone di disciplinarlo nella LAFam<sup><a href="#fn-d7e887" id="fnbck-d7e887">19</a></sup>. </p>
<p class="absatz ">L’obiettivo è quello di implementare l’assegno di custodia mediante il sistema già esistente degli assegni familiari e di affidarne l’esecuzione alle casse di compensazione per gli assegni familiari competenti per il versamento di tali assegni. Verrebbe così sfruttato un sistema esistente, che ha già dato buoni risultati. Per quanto possibile, le regole in vigore per gli assegni per i figli e gli assegni di formazione dovrebbero essere applicate anche all’assegno di custodia, ferma restando la possibilità di prevedere deroghe qualora per l’assegno di custodia si rendesse necessaria una regolamentazione separata. La Commissione ritiene che questa soluzione comporti anche delle semplificazioni per i genitori, dal momento che pressoché tutti i beneficiari percepiscono anche una o più forme di assegni familiari e quindi hanno familiarità con il sistema di presentazione delle domande.</p>
<p class="absatz ">Il fatto di escludere la possibilità di erogare all’estero l’assegno di custodia mira a semplificare l’attuazione della misura. La custodia istituzionale dei bambini deve avvenire in Svizzera, presso una struttura riconosciuta dal Cantone di competenza.</p>
<section id="lvl_5/lvl_5.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.1">5.1 P-LSCus (accordi di programma)</a>
</h2>
<div class="collapseable">
<p class="absatzvor ">In seguito alla decisione della CSEC-S di concedere, in luogo di un contributo federale, un assegno di custodia in virtù della LAFam al fine di ridurre i costi della custodia istituzionale di bambini, nel P-LSCus rimangono soltanto le disposizioni relative agli accordi di programma. </p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="absatz ">La minoranza chiede di non entrare in materia sul progetto. </p>
<p class="titelartikelkomm man-font-style-italic ">Art. 1 cpv. 1 e 2</p>
<p class="absatz ">L’obiettivo del P-LSCus rimane invariato anche se vengono mantenuti soltanto gli accordi di programma. Questi ultimi mirano a migliorare la conciliabilità tra famiglia e lavoro o formazione e a garantire pari opportunità ai bambini in età prescolastica. Per raggiungere questi obiettivi, la Confederazione partecipa ai costi dei Cantoni per i provvedimenti volti a colmare le lacune nell’offerta di custodia istituzionale di bambini. Secondo le deliberazioni della CSEC‑S, si deve poter prevedere e sostenere anche provvedimenti legati alla custodia istituzionale di bambini con disabilità (lett. c<sup>bis</sup>). L’idea è in particolare quella di colmare le lacune nell’offerta. I Cantoni possono inoltre ricevere un sostegno finanziario per l’adozione di provvedimenti volti a sviluppare la loro politica di sostegno alla prima infanzia (lett. d). </p>
<p class="absatz ">Il contributo destinato a ridurre i costi che i genitori devono sostenere per la custodia istituzionale di bambini è disciplinato nel P‑LAFam e quindi non figura più nel P‑LSCus (lett. a abrogata).</p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="absatz ">Questa minoranza propone di tralasciare l’obiettivo relativo alla concessione di aiuti finanziari da parte della Confederazione al fine di colmare le lacune nell’ambito della custodia istituzionale di bambini (lett. b). </p>
<p class="absatzvor-kurs man-font-style-italic ">Proposta di minoranza (Graf Maya, Crevoisier Crelier, Stocker, Wasserfallen Flavia)</p>
<p class="absatz ">Questa minoranza chiede di mantenere l’obiettivo relativo al miglioramento della qualità dell’offerta di custodia istituzionale di bambini (lett. c), come previsto anche dal progetto del Consiglio nazionale. </p>
<p class="absatzvor-kurs man-font-style-italic man-text-align-left ">Proposta di minoranza (Stark, Mühlemann, Poggia, Würth)</p>
<p class="absatz ">Questa minoranza propone di stralciare l’obiettivo relativo al sostegno ai Cantoni per lo sviluppo della loro politica di sostegno alla prima infanzia (lett. d). Questo implicherebbe anche conseguenti correzioni agli articoli 1 capoverso 2 lettera d, 2 lettera b, 3 lettera c e 13 capoverso 2 P-LSCus. Secondo la suddetta minoranza, il sostegno alla prima infanzia rientra nella competenza dei Cantoni e non è quindi necessario di un ulteriore contributo da parte della Confederazione. Anche i Cantoni hanno riconosciuto tale competenza. </p>
<p class="titelartikelkomm man-font-style-italic ">Art. 2</p>
<p class="absatz ">Secondo la proposta presentata, nel campo d’applicazione della legge rientrano sia la custodia istituzionale di bambini con e senza disabilità sia i provvedimenti per lo sviluppo della politica di sostegno alla prima infanzia. Non è più necessario prevedere un limite d’età per i bambini, dato che le misure eventualmente promosse dalla Confederazione nell’ambito della custodia istituzionale di bambini possono riferirsi al settore prescolastico e/o scolastico. Il limite d’età fissato al compimento dell’ottavo anno del bambino riguarda solo l’assegno di custodia, che viene ora disciplinato nel P‑LAFam. </p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="absatz ">Secondo questa proposta, nel campo d’applicazione della legge dovrebbero rientrare, oltre alla custodia istituzionale di bambini (cfr. spiegazioni al n. 4.2), tutti i tipi di custodia complementare alla famiglia. </p>
<p class="titelartikelkomm man-font-style-italic ">Art. 3</p>
<p class="absatz ">A causa delle modifiche degli obiettivi previsti dalla legge, devono essere adeguate anche le definizioni.</p>
<p class="absatzvor-kurs man-font-style-italic man-text-align-left ">Lett. a e b</p>
<p class="absatz ">Queste definizioni sono stralciate dal P-LSCus e sono ora disciplinate nel P-LAFam (cfr. art. 3<i>a</i> lett. a e b).</p>
<p class="absatzvor-kurs man-font-style-italic man-text-align-left ">Lett. d</p>
<p class="absatz ">Ai sensi della legge del 13 dicembre 2002 sui disabili (LDis)<sup><a href="#fn-d7e954" id="fnbck-d7e954">20</a></sup>, per disabile s’intende una persona affetta da una deficienza fisica, mentale o psichica prevedibilmente persistente che le rende difficile o le impedisce di compiere le attività della vita quotidiana, d’intrattenere contatti sociali, di spostarsi, di seguire una formazione o una formazione continua o di esercitare un’attività lucrativa. Vi è svantaggio quando i disabili, nei confronti dei non disabili, sono trattati diversamente di diritto o di fatto e, senza giustificazione oggettiva, ne subiscono un pregiudizio oppure quando non è prevista una diversità di trattamento necessaria a ristabilire un’uguaglianza di fatto fra i disabili e i non disabili (cfr. art. 2 cpv. 1 e 2 LDis). </p>
<p class="absatzvor-kurs man-font-style-italic man-text-align-left ">Lett. e</p>
<p class="absatz ">La terminologia relativa alla custodia di bambini complementare alla famiglia e, in particolare, alla custodia istituzionale è disciplinata nel P-LAFam. Per questo motivo, nel P-LSCus si rinvia alla terminologia ivi utilizzata.</p>
<p class="titelartikelkomm man-font-style-italic ">Sezione 2: Contributo federale ai costi per la custodia di bambini complementare alla famiglia a carico dei genitori</p>
<p class="absatz ">La presente sezione viene integralmente stralciata. Il contributo federale ai sensi del P-LSCus sarà aggiunto agli assegni familiari sotto forma di assegno di custodia in virtù della LAFam (cfr. spiegazioni al n. 5.2). </p>
<p class="titelartikelkomm man-font-style-italic ">Sezione 3: Accordi di programma</p>
<p class="absatzvor-kurs man-font-style-italic man-text-align-left ">Proposta di minoranza (Stark, Gmür-Schönenberger, Mühlemann, Poggia, Würth)</p>
<p class="absatz ">Secondo questa minoranza, gli accordi di programma (art. 13–16 P-LSCus) vanno stralciati dal progetto di legge.</p>
<p class="titelartikelkomm man-font-style-italic ">Art. 13</p>
<p class="absatzvor-kurs man-font-style-italic man-text-align-left ">Rubrica</p>
<p class="absatz ">La rubrica dell’articolo viene modificata in «Settori di promozione» in seguito all’inserimento del nuovo articolo 13<i>a</i>.</p>
<p class="absatzvor-kurs man-font-style-italic man-text-align-left ">Cpv. 1</p>
<p class="absatz ">Obiettivo primario degli accordi di programma tra Confederazione e Cantoni è il miglioramento e l’ulteriore sviluppo della custodia istituzionale di bambini. Gli ambiti di promozione disciplinati in tali programmi sono finalizzati all’eliminazione delle lacune nell’offerta attraverso la creazione di nuovi posti di custodia istituzionale, anche per i bambini con disabilità in età prescolastica e scolastica. La Confederazione deve inoltre poter sostenere i Cantoni nell’ulteriore sviluppo della loro politica di sostegno alla prima infanzia. </p>
<p class="absatzvor-kurs man-font-style-italic ">Proposta di minoranza (Graf Maya, Crevoisier Crelier, Stocker, Wasserfallen Flavia)</p>
<p class="absatz ">Questa proposta concerne la lettera c dell’articolo 13 nel progetto del Consiglio nazionale. In linea con quanto indicato nel progetto, si propone di mantenere questa disposizione sugli obiettivi degli accordi di programma tra Confederazione e Cantoni. Le misure in questione sono volte a migliorare la qualità pedagogica e operativa dei servizi per la custodia istituzionale e si basano sulle vigenti raccomandazioni emanate dalle competenti conferenze intercantonali riguardo alla qualità della custodia istituzionale di bambini complementare alla famiglia (lett. c). </p>
<p class="absatzvor-kurs man-font-style-italic man-text-align-left ">Cpv. 3</p>
<p class="absatz ">Questo capoverso è stralciato e ripreso in un articolo separato (cfr. art. 13<i>a</i>)<i>.</i></p>
<p class="absatzvor-kurs man-font-style-italic man-text-align-left ">Cpv. 4</p>
<p class="absatz ">La CSEC-S si oppone alla possibilità secondo cui la Confederazione può concedere aiuti finanziari ai Cantoni o a terzi per programmi e progetti di rilevanza nazionale o per la regione linguistica in linea con le finalità della legge. La disposizione deve di conseguenza essere stralciata. </p>
<p class="titelartikelkomm man-font-style-italic ">Art. 13a</p>
<p class="absatz ">Per motivi formali, la regolamentazione prevista in precedenza all’articolo 13 capoverso 3 è stata inserita in questo nuovo articolo.</p>
<p class="titelartikelkomm man-font-style-italic ">Sezione 4: Statistiche, rapporto con il diritto europeo e valutazione</p>
<p class="absatzvor-kurs man-font-style-italic man-text-align-left ">Art. 17</p>
<p class="absatz ">La statistica è un’attività importante da disciplinare nella LAFam visto che le misure sancite nel P-LSCus hanno una durata limitata. Questa disposizione prevede che l’ufficio federale competente possa procedere ai rilevamenti dei dati statistici necessari. L’idea è quella di poter prescrivere ai Cantoni, ai Comuni ed eventualmente ad altri attori quali dati devono essere trasmessi, e in quale forma, in relazione ai settori della custodia istituzionale di bambini complementare alla famiglia e della politica di sostegno alla prima infanzia. Si rimanda pertanto alla relativa disposizione del P‑LAFam.</p>
<p class="titelartikelkomm man-font-style-italic ">Sezione 5: Disposizioni finali </p>
<p class="absatzvor-kurs man-font-style-italic man-text-align-left ">Art. 21. cpv. 3</p>
<p class="absatz ">La validità degli accordi di programma è fissata a 14 anni, un periodo che consente ai Cantoni di concludere con la Confederazione tre cicli contrattuali, ciascuno della durata di quattro anni. Una minoranza (<i>Würth, Chassot, Maret Marianne, Michel </i><i>Matthias</i><i>, Mühlemann</i>) propone di ridurre la durata a dieci anni e quindi di limitare gli accordi a due cicli, comprensivi del periodo preparatorio di due anni.</p>
<div class="footnotes"><p id="fn-d7e954"><sup><a href="#fnbck-d7e954">20</a></sup><sup></sup> <a href="https://fedlex.data.admin.ch/eli/cc/2003/667" target="_blank">RS <b>151.3</b></a></p></div>
</div></section><section id="lvl_5/lvl_5.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.2">5.2 LAFam</a>
</h2>
<div class="collapseable">
<p class="absatzvor ">Il contributo federale secondo il P-LSCus, finalizzato a ridurre i costi che i genitori devono sostenere per la custodia istituzionale dei figli, è disciplinato come assegno di custodia nel P-LAFam. L’assegno di custodia andrà ad aggiungersi agli altri assegni familiari, ossia agli assegni per i figli e agli assegni di formazione. </p>
<p class="absatz ">L’assegno di custodia sarà disciplinato, per quanto possibile, dalle disposizioni vigenti della LAFam in materia di assegni per i figli e assegni di formazione. Sono previste deroghe alle disposizioni esistenti solo laddove necessario per disciplinare l’assegno di custodia. L’assimilazione alle altre due tipologie di assegni familiari implica che anche l’assegno di custodia potrà essere implementato sfruttando il sistema esistente e che sarà versato anch’esso dalle casse di compensazione per gli assegni familiari. </p>
<p class="titelartikelkomm man-font-style-italic ">Art. 2 cpv. 1 e 2</p>
<p class="absatz ">L’assegno di custodia costituirà un ulteriore tipo di assegno familiare. La definizione e lo scopo degli assegni familiari ai sensi dell’articolo 2 devono dunque essere estesi anche a questo assegno. Sebbene consisterà anch’esso in prestazioni pecuniarie periodiche, versate per compensare parzialmente l’onere finanziario causato da uno o più figli, il suo scopo è più ampio. Gli assegni di custodia mirano infatti a migliorare la conciliabilità tra famiglia e lavoro o formazione nonché a garantire eque opportunità ai bambini in età prescolastica. Questa disposizione relativa allo scopo della misura è ripresa dal P-LSCus. L’assegno di custodia dovrà quindi contribuire a ridurre i costi per la custodia istituzionale di bambini a carico dei genitori. </p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="titelartikelkomm man-font-style-italic ">Art. 2 cpv. 3</p>
<p class="absatz ">Secondo questa minoranza, l’assegno di custodia deve essere versato non soltanto in caso di ricorso a una struttura di custodia istituzionale, ma anche per tutte le forme di custodia di bambini complementare alla famiglia. Tra queste rientrano la custodia formale retribuita (ad es. da parte di baby-sitter o giovani alla pari) e la custodia informale da parte un privato o di terzi (ad es. nonni o conoscenti). La custodia informale può essere retribuita o non retribuita (per la terminologia si rimanda al commento della proposta di minoranza relativo all’art. 3<i>a</i> P-LAFam).</p>
<p class="titelartikelkomm man-font-style-italic ">Art. 3 cpv. 1 e 1<sup>bis</sup></p>
<p class="absatz ">Il versamento dell’assegno di custodia presuppone che chi lo richiede usufruisca di un’offerta di custodia istituzionale di bambini al fine di svolgere un’attività lucrativa o una formazione. Condizioni imperative sono quindi l’esercizio di un’attività lucrativa o lo svolgimento di una formazione, nonché il ricorso a un’offerta di custodia istituzionale di bambini. </p>
<p class="absatz ">Il diritto a un assegno di custodia sorge di regola dalla nascita del bambino che fonda il diritto stesso e cessa quando il bambino compie otto anni. </p>
<p class="absatz ">Il genitore dovrà avvalersi di una struttura di custodia istituzionale situata in Svizzera. Il Consiglio federale stabilirà quali strutture di custodia saranno considerate istituzionali ai fini del versamento dell’assegno di custodia (cfr. anche commento all’art. 3<i>a</i>). </p>
<p class="absatzvor-kurs man-font-style-italic man-text-align-left ">Proposta di minoranza (Crevoisier Crelier, Gmür-Schönenberger, Graf Maya, Stocker, Wasserfallen Flavia)</p>
<p class="absatz ">Secondo questa proposta, occorre mantenere la regolamentazione presentata dal Consiglio nazionale: il diritto a un assegno di custodia dovrebbe sussistere dalla nascita sino al 12° anno di età del figlio. </p>
<p class="titelartikelkomm man-font-style-italic ">Art. 3 cpv. 1 lett. c</p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="absatz ">Secondo questa proposta, l’assegno di custodia andrebbe versato, in linea di principio, per tutte le forme di custodia dei figli complementare alla famiglia, compresa la custodia non istituzionale. È pertanto necessario inserire nella legge una definizione di custodia non istituzionale di bambini (art. 3<i>a</i> lett. b<sup>bis</sup>). Per le spiegazioni in merito si rimanda al commento alla lettera b.</p>
<p class="titelartikelkomm man-font-style-italic ">Art. 3 cpv. 2</p>
<p class="absatz ">Nella disposizione è stato aggiunto l’assegno di custodia.</p>
<p class="titelartikelkomm man-font-style-italic ">Art. 3a</p>
<p class="absatz ">In relazione all’introduzione dell’assegno di custodia occorre definire diversi termini che finora non erano ancora utilizzati per gli assegni familiari. Anche il P-LSCus si basa sui termini qui definiti (cfr. art. 3 lett. f P-LSCus).</p>
<p class="absatzvor-kurs man-font-style-italic man-text-align-left ">Lett. a</p>
<p class="absatz ">Per custodia istituzionale di bambini complementare alla famiglia s’intende la custodia regolare di bambini in età prescolastica e scolastica da parte di terzi, tale da permettere ai genitori di svolgere un’attività lucrativa o una formazione. </p>
<p class="absatzvor-kurs man-font-style-italic man-text-align-left ">Lett. b</p>
<p class="absatz ">La definizione di custodia istituzionale si ispira a quella dell’Ufficio federale di statistica (UST)<sup><a href="#fn-d7e1089" id="fnbck-d7e1089">21</a></sup> e corrisponde alle spiegazioni della CSEC‑N<sup><a href="#fn-d7e1097" id="fnbck-d7e1097">22</a></sup>. La custodia istituzionale comprende quindi strutture private o pubbliche a cui sono affidati i bambini. Rientrano in questa categoria, in particolare, strutture di custodia collettiva diurna e strutture diurne (combinate e modulari). Sono comprese anche le famiglie diurne organizzate in associazioni, fondazioni o altre forme di ente dotato di personalità giuridica propria. Le offerte di custodia istituzionale di bambini sottostanno a determinati standard e prescrizioni, in particolare per quanto concerne la qualità, e le tariffe sono stabilite dalle istituzioni private o dai Comuni, che ne garantiscono la trasparenza. Il diritto a un assegno di custodia sussiste solo se si ricorre alla custodia istituzionale che, da un lato serve a conciliare famiglia e lavoro e, dall’altro, migliora le pari opportunità per i bambini.</p>
<p class="absatz ">A questa definizione è stata aggiunta la condizione secondo cui la custodia istituzionale deve aver luogo in Svizzera, al fine di escludere dal novero degli aventi diritto all’assegno di custodia le persone assicurate che, come i frontalieri, affidano i propri figli a servizi di custodia all’estero. In questo modo si intende evitare una doppia sovvenzione.</p>
<p class="absatz ">Le forme non istituzionali e informali di custodia dei bambini comprendono, ad esempio, le famiglie diurne che esercitano un’attività indipendente, le baby-sitter o i giovani alla pari. La custodia formale dei bambini avviene dietro pagamento. Secondo questa definizione, i nonni, i vicini o i conoscenti che si occupano di bambini sono forme di custodia non istituzionali e informali. La custodia informale dei bambini può essere retribuita o meno.</p>
<p class="absatz ">I gruppi di gioco non sono considerati custodia istituzionale di bambini complementare alla famiglia poiché, essendo l’entità della custodia ridotta, il loro scopo non è quello di conciliare lavoro e famiglia, ma semplicemente quello di incoraggiare lo sviluppo precoce dei bambini. </p>
<p class="absatzvor-kurs man-font-style-italic man-text-align-left ">Lett. c </p>
<p class="absatz ">Secondo la LDis, per disabile s’intende una persona affetta da una deficienza fisica, mentale o psichica prevedibilmente persistente che le rende difficile o le impedisce di compiere le attività della vita quotidiana, d’intrattenere contatti sociali, di spostarsi, di seguire una formazione o una formazione continua o di esercitare un’attività lucrativa. Vi è svantaggio quando i disabili, nei confronti dei non disabili, sono trattati diversamente di diritto o di fatto e, senza giustificazione oggettiva, ne subiscono un pregiudizio oppure quando non è prevista una diversità di trattamento necessaria a ristabilire un’uguaglianza di fatto fra i disabili e i non disabili (cfr. art. 2 cpv. 1 e 2 LDis). </p>
<p class="absatz ">In relazione all’assegno di custodia, le disabilità hanno un’importanza decisiva se, a causa delle esigenze particolari del bambino, i genitori devono sostenere costi supplementari per la custodia istituzionale. È infatti necessario personale appositamente formato, l’onere legato all’assistenza è più elevato e occorre predisporre misure architettoniche o infrastrutture idonee.</p>
<p class="titelartikelkomm man-font-style-italic ">Art. 5 cpv. 2<sup>bis</sup>, 2<sup>ter</sup> e 2<sup>quater</sup></p>
<p class="absatz ">Nell’articolo 5 sono disciplinati gli importi degli assegni familiari, che vanno intesi come importi minimi affinché i Cantoni possano prevedere per il loro territorio un ammontare più elevato per gli assegni per i figli e per gli assegni di formazione. Anche per l’assegno di custodia è pertanto previsto un importo minimo, in modo che i Cantoni abbiano la possibilità di aumentarlo.</p>
<p class="absatz ">L’ammontare dell’assegno di custodia dipende dalla durata della fruizione della custodia istituzionale. L’importo minimo dell’assegno è di 100 franchi al mese per la custodia per un intero giorno alla settimana in una struttura di custodia istituzionale. Per ogni mezza giornata aggiuntiva alla settimana, l’assegno aumenta di 50 franchi al mese. L’assegno di custodia può quindi ammontare al massimo a 500 franchi al mese.</p>
<p class="absatz ">Nel caso di bambini con disabilità, l’importo dell’assegno di custodia sarà maggiorato, variando da una volta e mezzo a due dell’importo minimo. Questo importo più elevato è tuttavia riconosciuto solo se, a causa della disabilità del figlio, i genitori devono sostenere spese per la custodia istituzionale di bambini superiori a quelle sostenute per un bambino senza disabilità. Si pensi, ad esempio, ai costi più elevati per il personale di custodia appositamente formato, al maggiore onere legato all’assistenza e alla necessità di predisporre misure architettoniche o infrastrutture idonee. </p>
<p class="absatzvor-kurs man-font-style-italic man-text-align-left ">Cpv. 2<sup>bis</sup></p>
<p class="absatzvor-kurs man-font-style-italic man-text-align-left ">Proposta di minoranza (Stark, Poggia)</p>
<p class="absatz ">Secondo questa proposta, l’assegno di custodia non dovrebbe essere versato soltanto in caso di ricorso a una custodia istituzionale di bambini, ma anche per tutte le forme di custodia di bambini complementare alla famiglia.</p>
<p class="absatzvor-kurs man-font-style-italic man-text-align-left ">Cpv. 2<sup>quater</sup></p>
<p class="absatzvor-kurs man-font-style-italic ">Proposta di minoranza (Crevoisier Crelier, Graf Maya, Stocker, Wasserfallen Flavia)</p>
<p class="absatz ">Questa minoranza propone che l’assegno di custodia per bambini di età inferiore ai 18 mesi corrisponda a una volta e mezza l’importo minimo e sia versato se, a causa dell’età del bambino, i costi sostenuti dai genitori per la custodia istituzionale risultano più elevati. L’articolo dovrebbe pertanto essere integrato con un capoverso in questo senso. </p>
<p class="titelartikelkomm man-font-style-italic ">Art. 16 </p>
<p class="absatz ">Per quanto concerne il finanziamento degli assegni di custodia, non sarà previsto nulla di diverso da quanto previsto per gli assegni per i figli e gli assegni di formazione. Va mantenuta anche in questo caso la competenza dei Cantoni per la regolamentazione del finanziamento già valida per gli assegni familiari e le spese amministrative. </p>
<p class="absatz ">Attualmente gli assegni per i figli e gli assegni di formazione sono finanziati tramite i contributi dei datori di lavoro. I contributi dei datori di lavoro alla cassa di compensazione per gli assegni familiari cui sono affiliati sono calcolati in percentuale del reddito soggetto all’AVS. I Cantoni possono prevedere che anche i salariati versino una percentuale del salario soggetto all’AVS per finanziare gli assegni familiari. Confederazione e Cantoni non partecipano al finanziamento degli assegni familiari nel caso di persone esercitanti un’attività lucrativa. </p>
<p class="absatz ">Questi principi devono valere anche per il finanziamento dell’assegno di custodia. I datori di lavoro dovranno farsi carico dei costi supplementari dovuti all’introduzione dell’assegno di custodia versando contributi più elevati. Non è prevista una partecipazione degli enti pubblici (Confederazione e/o Cantoni), ma i Cantoni saranno liberi di contribuire al finanziamento dell’assegno di custodia.  </p>
<p class="absatzvor-kurs man-font-style-italic man-text-align-left ">Proposta di minoranza (Gmür-Schönenberger, Crevoisier Crelier, Gapany, Graf Maya, Stocker, Wasserfallen Flavia)</p>
<p class="absatz ">Questa minoranza chiede che gli assegni di custodia siano cofinanziati con un contributo federale. La parte della Confederazione ammonterebbe a un quarto del costo totale degli assegni di custodia, fino a un importo massimo di 200 milioni di franchi. Ai Cantoni verrebbe conferita la facoltà di stabilire chi finanzia il resto e in quale proporzione. I contributi sarebbero corrisposti dai Cantoni, dai salariati e dai datori di lavoro. Le modalità di esecuzione del versamento dell’assegno sarebbero definite dai Cantoni, ma sottoposte all’approvazione della Confederazione per garantire un’applicazione equa e uniforme, e in analogia alla legge federale del 6 ottobre 2006<sup><a href="#fn-d7e1162" id="fnbck-d7e1162">23</a></sup> sulle prestazioni complementari all’assicurazione per la vecchiaia, i superstiti e l’invalidità (LPC). Ferme restando le competenze cantonali di cui all’articolo 17 LAFam, alla Confederazione spetterebbe inoltre il compito di esercitare la vigilanza sul versamento del contributo federale. </p>
<p class="titelartikelkomm man-font-style-italic ">Art. 19, rubrica, nonché cpv. 1</p>
<p class="absatz ">La LAFam prevede attualmente che, a determinate condizioni, le persone senza attività lucrativa abbiano diritto agli assegni per i figli e agli assegni di formazione. Per poter percepire gli assegni familiari in veste di persona senza attività lucrativa, il richiedente deve essere considerato senza attività lucrativa ai sensi dell’AVS ed essere domiciliato in Svizzera. Il suo reddito imponibile non deve superare i 44 100 franchi all’anno (limite di reddito). Inoltre, non può percepire prestazioni complementari all’AVS/AI. </p>
<p class="absatz ">Per quanto riguarda l’assegno di custodia, in linea di principio, non vi avranno diritto né le persone senza attività lucrativa, ossia quelle che non esercitano un’attività professionale, né le persone salariate e gli indipendenti a basso reddito. Queste ultime due categorie potranno tuttavia riceverlo aumentando il proprio grado di occupazione (cfr. art. 13). </p>
<p class="absatz ">Le persone che seguono una formazione o una formazione continua avranno tuttavia diritto a un assegno di custodia anche se non raggiungono il reddito minimo e sono pertanto considerate persone senza attività lucrativa in virtù della LAFam. Queste persone prevedono di integrarsi nel mercato del lavoro o di aumentare il proprio grado di occupazione al termine della formazione o della formazione continua.</p>
<p class="absatz ">Poiché, secondo la Commissione, anche coloro che hanno diritto all’indennità di disoccupazione ai sensi della LADI dovrebbero poter beneficiare di un sussidio aggiuntivo per la custodia istituzionale, occorre modificare di conseguenza la LADI.</p>
<p class="titelartikelkomm man-font-style-italic ">Art. 20 cpv. 1</p>
<p class="absatz ">Gli assegni per i figli e gli assegni di formazione versati alle persone senza attività lucrativa sono finanziati dai Cantoni. Questa disposizione dovrà applicarsi anche all’assegno di custodia. La cerchia degli aventi diritto tra chi non svolge un’attività lucrativa comprende soltanto le persone che seguono una formazione o una formazione continua (cfr. art. 19 cpv. 1<sup>quater</sup> P-LFAm). Di conseguenza, i Cantoni avranno anche la competenza di garantire il finanziamento degli assegni di custodia versati alle persone senza attività lucrativa aventi diritto. </p>
<p class="titelartikelkomm man-font-style-italic ">Art. 21j</p>
<p class="absatz ">La statistica è un’attività importante, disciplinata nel P-LSCus. Considerato che l’assegno di custodia sarà disciplinato nella LAFam e che le disposizioni del P-LSCus hanno una durata limitata a 14 anni, la base legale dell’attività statistica andrà sancita nella LAFam.</p>
<p class="absatz ">Questa disposizione prevede che l’ufficio federale competente possa procedere ai rilevamenti dei dati statistici necessari. L’idea è di poter prescrivere ai Cantoni, ai Comuni ed eventualmente ad altri attori quali dati devono essere trasmessi, e in quale forma, in relazione ai settori della custodia istituzionale di bambini complementare alla famiglia e della politica di sostegno alla prima infanzia. </p>
<p class="absatz ">Secondo questa disposizione, la Confederazione può obbligare i Cantoni a fornire dati concernenti i sussidi nonché altri dati statistici che andranno precisati. La trasmissione dei dati deve avvenire in forma digitale e standardizzata. </p>
<p class="titelartikelkomm man-font-style-italic ">Art. 24 cpv. 5</p>
<p class="absatz ">A differenza degli assegni per i figli e di formazione, l’assegno di custodia dovrebbe essere erogato all’estero solo in misura limitata, vale a dire soltanto se la custodia avviene in una struttura istituzionale situata in Svizzera. Questa restrizione andrà parimenti applicata nelle relazioni con l’UE e l’AELS. Per questo motivo, all’articolo 24 in vigore è stato aggiunto il capoverso 5, che stabilisce espressamente che le norme europee di coordinamento non si applicano all’assegno di custodia se la custodia istituzionale è fornita in un Paese dell’UE o dell’AELS. </p>
<div class="footnotes">
<p id="fn-d7e1089"><sup><a href="#fnbck-d7e1089">21</a></sup><sup></sup> UST (2021): Custodia dei bambini complementare alla famiglia.</p>
<p id="fn-d7e1097"><sup><a href="#fnbck-d7e1097">22</a></sup><sup></sup> <a href="https://fedlex.data.admin.ch/eli/fga/2023/595" target="_blank">FF <b>2023</b> 595</a></p>
<p id="fn-d7e1162"><sup><a href="#fnbck-d7e1162">23</a></sup><sup></sup> <a href="https://fedlex.data.admin.ch/eli/cc/2007/804" target="_blank">RS <b>831.30</b></a></p>
</div>
</div></section><section id="lvl_5/lvl_5.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.3">5.3 LAF</a>
</h2>
<div class="collapseable">
<p class="titelartikelkomm man-font-style-italic ">Art. 1a cpv. 3, 2 cpv. 1 e 3, 7 e 9</p>
<p class="absatz ">L’assegno di custodia è considerato un assegno familiare ai sensi della LAFam. Deve pertanto essere menzionato in quanto tale, insieme agli assegni per i figli e agli assegni di formazione, in diversi articoli della legge del 20 giugno 1952<sup><a href="#fn-d7e1208" id="fnbck-d7e1208">24</a></sup> sugli assegni familiari nell’agricoltura (LAF).</p>
<p class="titelartikelkomm man-font-style-italic ">Art. 2 cpv. 3 e art. 7</p>
<p class="absatz ">Secondo la modifica della LAF proposta, gli importi degli assegni per i figli e degli assegni di formazione per i lavoratori agricoli e gli agricoltori indipendenti nella regione di montagna non sono maggiorati (cfr. art. 2 cpv. 3 e art. 7 LAF), dato che i costi di custodia in questa regione non sono più elevati. Allo stesso modo, non è previsto alcun aumento dell’assegno di custodia. </p>
<p class="titelartikelkomm man-font-style-italic ">Art. 18 cpv. 1</p>
<p class="absatz ">Gli assegni familiari per i lavoratori agricoli sono attualmente finanziati mediante un contributo del datore di lavoro pari al 2 per cento dei salari in contanti e in natura versati. Le altre spese sono assunte dalla Confederazione e dai Cantoni in ragione di ⅔ e di ⅓ (cfr. art. 18 cpv. 1 e 4 LAF). </p>
<p class="absatz ">L’attuale finanziamento da parte dei datori di lavoro, della Confederazione e dei Cantoni va mantenuto anche nel caso in cui venga introdotto un assegno di custodia. I maggiori costi derivanti dall’insieme degli assegni familiari (assegni per i figli, assegni di formazione e assegni di custodia) andranno ripartiti, come fatto finora, nella stessa proporzione tra i datori di lavoro, la Confederazione e i Cantoni. Di conseguenza, la quota del datore di lavoro destinata al finanziamento dell’assegno di custodia da versare ai lavoratori agricoli dovrebbe essere aumentata di 0,18 punti percentuali, passando così al 2,18 per cento. </p>
<div class="footnotes"><p id="fn-d7e1208"><sup><a href="#fnbck-d7e1208">24</a></sup><sup></sup> <a href="https://fedlex.data.admin.ch/eli/cc/1952/823_843_839" target="_blank">RS <b>836.1</b></a></p></div>
</div></section><section id="lvl_5/lvl_5.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.4">5.4 LADI</a>
</h2>
<div class="collapseable">
<p class="titelartikelkomm man-font-style-italic ">Art. 22 cpv. 4</p>
<p class="absatz ">Tutte le persone che hanno diritto a un’indennità di disoccupazione possono far valere presso l’assicurazione contro la disoccupazione il diritto al supplemento per assegni di custodia. Per quanto concerne le condizioni applicabili e i contributi minimi, valgono le disposizioni del P-LAFam.</p>
<p class="absatz ">Gli assegni di custodia possono essere versati una sola volta per lo stesso figlio e lo stesso periodo. Dal momento che l’assicurazione contro la disoccupazione fornisce le sue prestazioni in via sussidiaria, è tenuta a verificare la presenza di altri diritti. Il nuovo articolo 22 capoverso 4 LADI prevede che il supplemento per assegni di custodia sia corrisposto soltanto se l’assicurato, durante il periodo di disoccupazione, non può far valere alcun diritto agli assegni di custodia in virtù del P-LAFam e se per lo stesso figlio non sussiste alcun diritto di un’altra persona che esercita un’attività lucrativa. </p>
<p class="absatz ">Ciò significa, da un lato, che occorre verificare se un’altra persona che esercita un’attività lucrativa può percepire gli assegni di custodia secondo il P-LAFam, dato che il diritto di una persona che esercita un’attività lucrativa ha la priorità. Dall’altro lato, l’assicurato deve far valere il suo diritto agli assegni di custodia direttamente presso il proprio datore di lavoro o la propria cassa di compensazione per gli assegni familiari, se il salario intermedio dell’assicurato stesso supera un determinato importo.</p>
<p class="absatzvor-kurs man-font-style-italic man-text-align-left ">Proposta di minoranza (Würth, Gapany, Gmür-Schönenberge, Michel Matthias, Mühlemann, Poggia, Stark)</p>
<p class="absatz ">Una minoranza propone di sopprimere il supplemento per le persone che hanno diritto all’indennità di disoccupazione. Dato che le persone disoccupate, non dovendo lavorare, hanno il tempo di occuparsi dei figli, non si giustifica il versamento di un assegno di custodia.</p>
</div></section><section id="lvl_5/lvl_5.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.5">5.5 Decreto federale</a>
</h2>
<div class="collapseable">
<p class="absatzvor ">Il Consiglio nazionale aveva previsto, per l’esecuzione degli accordi di programma conformemente agli articoli 13–16 P-LSCus, un finanziamento annuale di 56 milioni di franchi o un credito d’impegno di 224 milioni di franchi su quattro anni e quattro ambiti di promozione. In seguito alla riduzione a tre ambiti di promozione, la maggioranza della CSEC‑S propone un credito d’impegno di 128 milioni (44 mio. dei quali per l’istituzione di posti di custodia complementare alla famiglia, 56 mio. a favore dei bambini con disabilità e 28 mio. per l’ambito di promozione del sostegno alla prima infanzia). Analogamente a quanto previsto nel progetto del Consiglio nazionale, tale importo va ridotto per poter finanziare le misure di attuazione (costi materiali e per il personale). </p>
<p class="absatz ">Una minoranza (<i>Stark, Gmür-Schönenberger, Würth</i>) chiede di non entrare in materia sul decreto federale perché ritiene che le finanze della Confederazione non dovrebbero essere sovraccaricate ulteriormente con il finanziamento di un compito che, secondo la Costituzione, compete ai Cantoni.</p>
<p class="absatz ">Un’altra minoranza (<i>Würth, Gmür-Schönenberger, Michel Matthias, Mühlemann, Stark</i>) vorrebbe che venissero stanziati 60 milioni di franchi per i settori di finanziamento di cui all’articolo 13 capoverso 1 lettere a e d P-LSCus, ma nessun contributo per il settore di finanziamento di cui all’articolo 13 capoverso 2 P-LSCus (politica di sostegno alla prima infanzia), dato che la competenza in materia spetta ai Cantoni.</p>
</div></section><section id="lvl_5/lvl_5.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.6">5.6 Subordinazione al freno alle spese</a>
</h2>
<div class="collapseable">
<p class="absatzvor ">Conformemente all’articolo 159 capoverso 3 lettera b Cost., l’articolo 13 capoversi 1 e 2 P-LSCus così come gli articoli 2 capoverso 1 e 7 capoversi 1 e 2 P‑LAF richiedono l’approvazione della maggioranza dei membri di ciascuna Camera, visto che comportano nuove spese ricorrenti di un importo significativamente superiore a 2 milioni di franchi all’anno. Se la proposta della minoranza <i>Gmür-Schönenberger</i> dovesse trovare una maggioranza per quanto riguarda l’articolo 16<i>a</i> LAFam, anche tale articolo sarà soggetto al freno alle spese. Lo stesso dicasi per l’articolo 1 capoverso 1 del decreto federale concernente il sostegno alla custodia istituzionale di bambini complementare alla famiglia e ai Cantoni nella loro politica di sostegno alla prima infanzia, dato che i suddetti obiettivi comportano spese di un importo fino a 128 milioni di franchi per un periodo di quattro anni.</p>
<p class="absatz "></p>
<p class="absatz "></p>
</div></section><div class="footnotes"><p id="fn-d7e887"><sup><a href="#fnbck-d7e887">19</a></sup><sup></sup> <a href="https://fedlex.data.admin.ch/eli/cc/2008/51" target="_blank">RS <b>836.2</b></a></p></div>
</div></section></main><div id="annex">
<section id="annex_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_1">Allegato 1</a>
</h1>
<div class="collapseable"><section id="annex_1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_1/lvl_u1">Tabella concernente i dati utilizzati</a>
</h2>
<div class="collapseable">
<p></p>
<div class="table"><table border="1">
			
			
			<tr>
				
				
				<th class=" man-text-align-left ">
					
					<p class="man-template-tab-kpf ">Riferimento</p>
				</th>
				<th class=" man-text-align-left ">
					
					<p class="man-template-tab-kpf ">Fonti e ipotesi </p>
				</th>
				<th class=" man-text-align-left ">
					
					<p class="man-template-tab-kpf ">Ultimo aggiornamento</p>
				</th>
				<th class=" man-text-align-left ">
					
					<p class="man-template-tab-kpf ">Osservazioni</p>
				</th>
			</tr>
			<tr>
				
				<td>
					
					<p class="man-template-tab-krpr ">(1)</p>
					<p class="man-template-tab-krpr ">Maggioranza CSEC-S</p>
					<p class="man-template-tab-krpr ">Numero 4.7 Finanziamento e conseguenze finanziarie: «Se l’importo delle nuove prestazioni per l’anno 2025 [di mio. fr.] dovesse essere finanziato esclusivamente attraverso un aumento dell’aliquota contributiva dei datori di lavoro agli assegni familiari, questa aliquota dovrebbe essere incrementata mediamente di circa 0,17 punti percentuali in tutta la Svizzera».</p>
					<p class="man-template-tab-krpr ">«Secondo questa stima, nel 2025 circa 279 000 bambini avranno diritto a un assegno di custodia».</p>
				</td>
				<td>
<p class="man-template-tab-krpr ">Le stime dell’UFAS si fondano sui dati riportati qui di seguito. </p>
<dl class="man-template-tab-struktur-1">
<dt>– </dt>
<dd>Numero di bambini tra 0 e 6 anni in Svizzera: scenario di riferimento relativo all’evoluzione della popolazione in Svizzera (2020–2050).</dd>
<dt>– </dt>
<dd>Tasso di custodia istituzionale: quota di bambini tra 0 e 12 anni affidati a strutture complementari alla famiglia, 2021 (SILC-2021, UST). Distinzione tra le classi di età 0–3 anni e 4–12 anni e suddivisione secondo il tipo e la forma di custodia.</dd>
<dt>– </dt>
<dd>Durata della custodia: bambini tra 0 e 12 anni affidati a strutture complementari alla famiglia secondo la durata della custodia, 2021 (SILC 2021, UST).  Distinzione tra le classi di età 0–3 anni e 4–12 anni; durata della custodia suddivisa in fasce da 5 ore (ipotesi di base: 5 ore = mezza giornata).</dd>
<dt>– </dt>
<dd>Aliquota dei contributi dei datori di lavoro: media aritmetica delle aliquote percentuali definite dalle casse di compensazione per gli assegni familiari nel 2022 e somma dei salari secondo la statistica degli assegni familiari del 2022. </dd>
</dl>
<p class="man-template-tab-krpr ">Ipotesi: </p>
<dl class="man-template-tab-struktur-1">
<dt>– </dt>
<dd>Sono prese in considerazione le categorie «custodia istituzionale» e «custodia istituzionale e non istituzionale». La quota di bambini affidata a strutture di custodia è ripartita in modo uniforme per le classi di età 0–3 e 4–12 anni e rimane invariata fino al 2025. Dopo il 2025 (ossia dopo l’introduzione dell’assegno di custodia), la quota aumenta di un punto percentuale all’anno, fino a stabilizzarsi dal 2029.</dd>
<dt>– </dt>
<dd>In base ai dati disponibili, il numero di ore di custodia si riferisce sia alla custodia istituzionale sia a quella non istituzionale. Per le classi di età 0–3 e 4–12 anni, le ore di custodia sono ripartite in modo uniforme.</dd>
<dt>– </dt>
<dd>L’erogazione delle prestazioni è limitata all’utilizzazione di strutture di custodia istituzionale presenti in Svizzera. Si può presumere che solo pochissime persone residenti all’estero vi faranno ricorso. Poiché i relativi costi sono quindi ritenuti esigui, nei presenti calcoli vengono considerati pari a zero.</dd>
</dl>
</td>
				<td>
					
					<p class="man-template-tab-krpr ">Novembre 2024: adeguamento del limite d’età (fino all’8° invece che fino al 7° anno d’età) ed esclusione dell’erogazione all’estero dell’assegno.</p>
				</td>
				<td><dl class="man-template-tab-struktur-1">
<dt>– </dt>
<dd>Scenari per la Svizzera (admin.ch). Lo scenario più recente è stato pubblicato nel 2020. Gli scenari saranno aggiornati nel 2025.</dd>
<dt>– </dt>
<dd>Quota di bambini di età compresa tra 0 e 12 anni in strutture di custodia complementare alla famiglia – 2020, 2021 | Tabella (admin.ch)</dd>
<dt>– </dt>
<dd>Gli ultimi dati disponibili risalgono al 2022 e indicano una percentuale del 39,8 % (fascia 0–3 anni) e del 37,4 % (fascia 4–12 anni).</dd>
</dl></td>
			</tr>
			<tr>
				
				<td>
					
					<p class="man-template-tab-krpr ">(2)</p>
					<p class="man-template-tab-krpr ">Numero 4.7:</p>
					<p class="man-template-tab-krpr ">«Se si utilizzano i dati dell’indagine SILC del 2021 e si tiene conto dell’erogazione di prestazioni all’estero, i costi associati al contributo federale secondo il modello del P‑LSCus ammonterebbe, per il primo anno di attuazione, a circa 845 milioni di franchi (invece dei 710 mio. indicati nel rapporto della CSEC‑N del 14 febbraio 2022).»</p>
				</td>
				<td>
<p class="man-template-tab-krpr ">Oltre ai dati e alle ipotesi di cui al punto (1):</p>
<dl class="man-template-tab-struktur-1">
<dt>– </dt>
<dd>costo complessivo di un posto in una struttura di custodia complementare alla famiglia, secondo il tipo di custodia (asili nido, strutture di custodia diurna, famiglie diurne), 2022 (progetto di ricerca INFRAS, 2022). Il costo medio uniformato della custodia istituzionale complementare alla famiglia è di 11 franchi all’ora per bambino. Si ipotizza che dopo il 2025 il costo complessivo all’ora per bambino aumenterà dell’1 % all’anno. </dd>
<dt>– </dt>
<dd>Si considera che il livello primario si conclude quando il bambino raggiunge i 12 anni. </dd>
<dt>– </dt>
<dd>Erogazione di prestazioni all’estero: in assenza di statistiche più precise, si presuppone che la parte erogata all’estero del contributo federale corrisponda alla parte erogata all’estero degli assegni per i figli. Nel 2021 essa corrispondeva al 15,7 % e nel 2025 dovrebbe raggiungere il 15,83 % [Registro degli assegni familiari al 31.12.23, estrapolato fino al 2025 e tenuto conto dell’evoluzione del numero di frontalieri tra i 20 e i 48 anni rispetto al numero di donne della stessa età in Svizzera, secondo gli scenari dell’UST (scenario frontalieri e scenario popolazione)].</dd>
</dl>
</td>
				<td>
					
					<p class="man-template-tab-krpr ">Novembre 2024</p>
				</td>
				<td>
					
					<p class="man-template-tab-krpr "></p>
				</td>
			</tr>
			<tr>
				
				<td>
					
					<p class="man-template-tab-krpr ">(3)</p>
					<p class="man-template-tab-krpr ">Minoranza CSEC-S, Crevoisier Crelier, Gmür-Schönenberger, Graf Maya, Stocker, Wasserfallen Flavia: limite d’età più elevato: «In questo scenario, nel 2025 il diritto all’assegno di custodia si estenderebbe a circa 418 000 bambini, per un costo totale di circa 810 milioni di franchi».</p>
				</td>
				<td>
					
					<p class="man-template-tab-krpr ">Stessi dati e ipotesi di cui al punto (1), con la sola differenza che i bambini tra 0 e 11 anni sono presi in considerazione secondo lo scenario di riferimento.</p>
				</td>
				<td>
					
					<p class="man-template-tab-krpr ">Novembre 2024</p>
				</td>
				<td>
					
					<p class="man-template-tab-krpr "></p>
				</td>
			</tr>
			<tr>
				
				<td>
					
					<p class="man-template-tab-krpr ">(4)</p>
					<p class="man-template-tab-krpr ">Minoranza Crevoisier Crelier, Graf Maya, Stocker, Wasserfallen Flavia: «Il numero di bambini interessati rimarrebbe invariato (279 000 nel 2025), ma i costi salirebbero a circa 675 milioni di franchi (aumento di fr. 74 mio.)».</p>
				</td>
				<td>
					
					<p class="man-template-tab-krpr ">Stessi dati e ipotesi di cui al punto (1), con la sola differenza che i tassi sono adeguati alla proposta. </p>
					<p class="man-template-tab-krpr ">Ipotesi supplementare: i bambini nella fascia dei 2 anni sono ripartiti in modo uniforme.</p>
				</td>
				<td>
					
					<p class="man-template-tab-krpr ">Novembre 2024</p>
				</td>
				<td>
					
					<p class="man-template-tab-krpr "></p>
				</td>
			</tr>
			<tr>
				
				<td>
					
					<p class="man-template-tab-krpr ">(5)</p>
					<p class="man-template-tab-krpr ">Minoranza CSEC-S Stark, Poggia: «In caso di attuazione di questa proposta, i costi salirebbero a circa 813 milioni di franchi (fr. 212 mio. in più rispetto alla proposta della maggioranza).</p>
				</td>
				<td>
					
					<p class="man-template-tab-krpr ">Stessi dati e ipotesi come al punto (1).</p>
					<p class="man-template-tab-krpr ">Ipotesi supplementare: in assenza di dati dettagliati sul numero di ore di custodia non istituzionale a settimana, in questa proposta di minoranza i costi sono stati calcolati presupponendo che la ripartizione dei bambini in base al numero di ore di custodia corrisponda a quella stimata per le forme di custodia istituzionale.</p>
				</td>
				<td>
					
					<p class="man-template-tab-krpr ">Novembre 2024</p>
				</td>
				<td>
					
					<p class="man-template-tab-krpr "></p>
				</td>
			</tr>
			<tr>
				
				<td>
					
					<p class="man-template-tab-krpr ">(6)</p>
					<p class="man-template-tab-krpr ">LAF: «Di conseguenza, la quota del datore di lavoro destinata al finanziamento dell’assegno di custodia da versare ai lavoratori agricoli dovrebbe essere aumentata di 0,18 punti percentuali, passando così al 2,18 per cento».</p>
				</td>
				<td>
					
					<p class="man-template-tab-krpr ">Stessi dati e ipotesi di cui al punto (1).</p>
					<p class="man-template-tab-krpr ">Dati e ipotesi supplementari per i costi secondo la LAF: il ricorso alla custodia istituzionale da parte di persone che ricevono assegni familiari (AF) in virtù della LAF non differisce da quello delle persone che ricevono AF in virtù della LAFam. Per l’attuale ripartizione dei costi tra Confederazione, Cantoni e datori di lavoro nell’agricoltura, si rinvia a «Assicurazioni sociali in Svizzera 2023», AF 4. </p>
				</td>
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr "></p>
				</td>
			</tr>
		</table></div>
<p class="absatz "></p>
<p class="absatz "></p>
</div></section></div></section><section id="annex_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_2">Allegato 2</a>
</h1>
<div class="collapseable"><section id="annex_2/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_2/lvl_u1">Stima dei costi per le misure di riduzione delle spese legate alla custodia istituzionale secondo la CSEC‑N, il Consiglio nazionale e la CSEC‑S (maggioranze e minoranze incluse) nonché per gli accordi di programma</a><span class="man-font-weight-normal"><sup><a href="#fn-d7e1538" id="fnbck-d7e1538">25</a></sup></span>
</h2>
<div class="footnotes"><p id="fn-d7e1538"><sup><a href="#fnbck-d7e1538">25</a></sup><sup></sup>  Non sono riportate le proposte di minoranza della CSEC-N. I costi del progetto del Consiglio nazionale sono stati ricalcolati a seguito dell’aggiornamento dei dati SILC. La tabella seguente illustra i dati aggiornati. Cfr. anche precisazioni in calce alla tabella.</p></div>
<div class="collapseable">
<p></p>
<div class="table"><table border="1">
			
			
			<tr>
				
				
				<th class=" man-text-align-left ">
					
					<p class="man-template-tab-kpf "></p>
				</th>
				<th class=" man-text-align-left ">
					
					<p class="man-template-tab-kpf ">Elementi centrali</p>
				</th>
				<th class=" man-text-align-left ">
					
					<p class="man-template-tab-kpf ">Costi totali in mio. fr. 2025</p>
				</th>
				<th class=" man-text-align-left ">
					
					<p class="man-template-tab-kpf ">Quota Confederazione</p>
				</th>
			</tr>
			<tr>
				
				
				<td colspan="4">
					
					<p class="man-template-tab-krpr-fett man-font-weight-bold ">Modello del Consiglio nazionale</p>
				</td>
			</tr>
			<tr>
				
				
				<td>
					
					<p class="man-template-tab-krpr ">CSEC-N: costi in base al rapporto del 14.02.2022 (non più attuali)</p>
				</td>
				<td><dl class="man-template-tab-struktur-1">
<dt>– </dt>
<dd>fino a 13 anni</dd>
<dt>– </dt>
<dd>non è considerata l’erogazione di prestazioni all’estero </dd>
<dt>– </dt>
<dd>contributo federale: 20 %</dd>
<dt>– </dt>
<dd>Indagine SILC-2014</dd>
</dl></td>
				<td>
					
					<p class="man-template-tab-krpr-kurs man-font-style-italic ">3550 (costo totale)</p>
				</td>
				<td>
					
					<p class="man-template-tab-krpr ">710</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Progetto CN</p>
				</td>
				<td><dl class="man-template-tab-struktur-1">
<dt>– </dt>
<dd>fino a 12 anni</dd>
<dt>– </dt>
<dd>costi dell’erogazione di prestazioni all’estero = 16 % dei costi in Svizzera</dd>
<dt>– </dt>
<dd>contributo federale: 20 %</dd>
</dl></td>
				<td>
					
					<p class="man-template-tab-krpr-kurs man-font-style-italic ">4225 (costo totale)</p>
				</td>
				<td>
					
					<p class="man-template-tab-krpr ">845</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Progetto CN con proposte del CF</p>
				</td>
				<td><dl class="man-template-tab-struktur-1">
<dt>– </dt>
<dd>fino a 12 anni (8P HarmoS)</dd>
<dt>– </dt>
<dd>costi dell’erogazione di prestazioni all’estero = 16 % dei costi in Svizzera</dd>
<dt>– </dt>
<dd>contributo federale: 10 %</dd>
</dl></td>
				<td>
					
					<p class="man-template-tab-krpr-kurs man-font-style-italic ">4225 (costo totale)</p>
				</td>
				<td>
					
					<p class="man-template-tab-krpr ">423</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Progetto CN secondo la proposta della maggioranza CSEC-S </p>
				</td>
				<td><dl class="man-template-tab-struktur-1">
<dt>– </dt>
<dd>fino a 8 anni (4P HarmoS) </dd>
<dt>– </dt>
<dd>costi dell’erogazione di prestazioni all’estero = 16 % dei costi in Svizzera (inferiori del 30 % ca. se calcolati a parità di potere d’acquisto)</dd>
<dt>– </dt>
<dd>contributo federale 20 %</dd>
</dl></td>
				<td>
					
					<p class="man-template-tab-krpr-kurs man-font-style-italic ">3118 (costo totale)</p>
				</td>
				<td>
					
					<p class="man-template-tab-krpr ">623</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Progetto CN secondo la proposta di minoranza CSEC-S Poggia</p>
				</td>
				<td><dl class="man-template-tab-struktur-1">
<dt>– </dt>
<dd>come la maggioranza, ma contributo federale pari al 10 %</dd>
</dl></td>
				<td>
					
					<p class="man-template-tab-krpr-kurs man-font-style-italic ">3118 (costo integrali)</p>
				</td>
				<td>
					
					<p class="man-template-tab-krpr ">312</p>
				</td>
			</tr>
			<tr>
				
				
				<td colspan="4">
					
					<p class="man-template-tab-krpr-fett man-font-weight-bold ">Modello CSEC-S</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Progetto posto in consultazione CSEC-S </p>
				</td>
				<td><dl class="man-template-tab-struktur-1">
<dt>– </dt>
<dd>fino a 7 anni </dd>
<dt>– </dt>
<dd>costi dell’erogazione di prestazioni all’estero = 16 % dei costi in Svizzera</dd>
<dt>– </dt>
<dd>finanziato unicamente dai datori di lavoro </dd>
</dl></td>
				<td>
					
					<p class="man-template-tab-krpr ">637</p>
					<p class="man-template-tab-krpr-kurs man-font-style-italic ">Aumento dell’aliquota a carico dei datori di lavoro: 0,2 punti percentuali.</p>
				</td>
				<td>
					
					<p class="man-template-tab-krpr ">0</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Proposta CSEC-S all’indirizzo del CS</p>
				</td>
				<td><dl class="man-template-tab-struktur-1">
<dt>– </dt>
<dd>fino a 8 anni</dd>
<dt>– </dt>
<dd>nessun costo di erogazione di prestazioni all’estero </dd>
<dt>– </dt>
<dd>finanziato unicamente dai datori di lavoro</dd>
</dl></td>
				<td>
					
					<p class="man-template-tab-krpr ">601</p>
					<p class="man-template-tab-krpr-kurs man-font-style-italic ">Aumento dell’aliquota a carico dei datori di lavoro: 0,17 punti percentuali.</p>
				</td>
				<td>
					
					<p class="man-template-tab-krpr ">0</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Minoranza CSEC-S Gmür: finanziamento misto</p>
				</td>
				<td><dl class="man-template-tab-struktur-1">
<dt>– </dt>
<dd>come maggioranza CSEC-S</dd>
<dt>– </dt>
<dd>la Confederazione assume ¼ dei costi, max. 200 mio.</dd>
<dt>– </dt>
<dd>i datori di lavoro finanziano <dl>
<dt>(a) </dt>
<dd>⅓ dei costi rimanenti; </dd>
<dt>(b) </dt>
<dd>½ dei costi rimanenti; </dd>
<dt>(c) </dt>
<dd>la totalità dei costi rimanenti</dd>
</dl>
</dd>
</dl></td>
				<td>
<p class="man-template-tab-krpr ">601</p>
<p class="man-template-tab-krpr-kurs man-font-style-italic ">Aumento dell’aliquota a carico dei datori di lavoro: 0,17 punti percentuali:</p>
<dl class="man-template-tab-struktur-1">
<dt>
<i>(a)</i><i> </i>
</dt>
<dd>
<i>0,04 </i><i>punti</i><i> percentuali;</i>
</dd>
<dt>
<i>(b)</i><i> </i>
</dt>
<dd><i>0,06 punti percentuali;</i></dd>
<dt>
<i>(c)</i><i> </i>
</dt>
<dd><i>0,12 punti percentuali</i></dd>
</dl>
</td>
				<td>
					
					<p class="man-template-tab-krpr ">150 (max. 200)</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Minoranza CSEC-S Crevoisier Crelier: limite d’età più elevato</p>
				</td>
				<td><dl class="man-template-tab-struktur-1">
<dt>– </dt>
<dd>fino a 12 anni</dd>
<dt>– </dt>
<dd>nessun costo di erogazione di prestazioni all’estero </dd>
</dl></td>
				<td>
					
					<p class="man-template-tab-krpr ">810</p>
				</td>
				<td>
					
					<p class="man-template-tab-krpr ">0</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Minoranza CSEC-S, Crevoisier Crelier: assegno di custodia moltiplicato per 1,5 per bambini piccoli</p>
				</td>
				<td><dl class="man-template-tab-struktur-1">
<dt>– </dt>
<dd>fino a 8 anni</dd>
<dt>– </dt>
<dd>nessun costo per erogazione di prestazioni all’estero </dd>
<dt>– </dt>
<dd>bambini piccoli fino al 18° mese di vita: assegno di custodia moltiplicato per un fattore di 1,5 </dd>
</dl></td>
				<td>
					
					<p class="man-template-tab-krpr ">675</p>
				</td>
				<td>
					
					<p class="man-template-tab-krpr ">0</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Minoranza CSEC-S Stark: custodia non istituzionale</p>
				</td>
				<td><dl class="man-template-tab-struktur-1">
<dt>– </dt>
<dd>fino a 8 anni</dd>
<dt>– </dt>
<dd>nessun costo per erogazione di prestazioni all’estero </dd>
<dt>– </dt>
<dd>½ assegno di custodia per la custodia non istituzionale</dd>
</dl></td>
				<td>
					
					<p class="man-template-tab-krpr ">813</p>
				</td>
				<td>
					
					<p class="man-template-tab-krpr ">0</p>
				</td>
			</tr>
		</table></div>
<section id="annex_2/lvl_u1/lvl_u1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_u1">Conseguenze finanziarie degli accordi di programma, per anno</a>
</h3>
<div class="collapseable">
<p></p>
<div class="table"><table border="1">
			
			
			<tr>
				
				
				<td>
					
					<p class="man-template-tab-krpr ">Accordi di programma CN </p>
				</td>
				<td>
<p class="man-template-tab-krpr ">4 ambiti di promozione</p>
<dl class="man-template-tab-struktur-1">
<dt>– </dt>
<dd>colmare le lacune </dd>
<dt>– </dt>
<dd>qualità delle offerte</dd>
<dt>– </dt>
<dd>coordinamento con le esigenze dei genitori</dd>
<dt>– </dt>
<dd>sostegno alla prima infanzia</dd>
</dl>
</td>
				<td>
					
					<p class="man-template-tab-krpr ">56</p>
				</td>
				<td>
					
					<p class="man-template-tab-krpr ">56</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Costi di esecuzione CN</p>
				</td>
				<td>
					
					<p class="man-template-tab-krpr ">secondo il progetto approvato il 1.3.2023</p>
				</td>
				<td>
					
					<p class="man-template-tab-krpr ">4</p>
				</td>
				<td>
					
					<p class="man-template-tab-krpr ">4</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Accordi di programma CSEC-S</p>
				</td>
				<td>
<p class="man-template-tab-krpr ">3 ambiti di promozione</p>
<dl class="man-template-tab-struktur-1">
<dt>– </dt>
<dd>colmare le lacune</dd>
<dt>– </dt>
<dd>creazione di posti per bambini con disabilità</dd>
<dt>– </dt>
<dd>sostegno alla prima infanzia</dd>
</dl>
</td>
				<td>
					
					<p class="man-template-tab-krpr ">32</p>
					<p class="man-template-tab-krpr ">(11)</p>
					<p class="man-template-tab-krpr ">(14)<br></p>
					<p class="man-template-tab-krpr ">(7)</p>
				</td>
				<td>
					
					<p class="man-template-tab-krpr ">32</p>
				</td>
			</tr>
			<tr>
				
				
				<td>
					
					<p class="man-template-tab-krpr ">CSEC-S: esclusione della prima infanzia (Würth)</p>
				</td>
				<td>
<p class="man-template-tab-krpr ">2 ambiti di promozione</p>
<dl class="man-template-tab-struktur-1">
<dt>– </dt>
<dd>colmare le lacune</dd>
<dt>– </dt>
<dd>creazione di posti per bambini con disabilità</dd>
</dl>
</td>
				<td>
					
					<p class="man-template-tab-krpr ">15</p>
				</td>
				<td>
					
					<p class="man-template-tab-krpr ">15</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Costi di esecuzione CSEC-S</p>
				</td>
				<td>
					
					<p class="man-template-tab-krpr ">secondo il progetto posto in consultazione</p>
				</td>
				<td>
					
					<p class="man-template-tab-krpr ">3</p>
				</td>
				<td>
					
					<p class="man-template-tab-krpr ">3</p>
				</td>
			</tr>
		</table></div>
<p class="abstand1seite "></p>
</div></section>
</div></section></div></section>
</div>
</div></body>
</html>
