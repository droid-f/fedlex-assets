<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 24.443--><p class="srnummer ">ad 24.443</p>
<h1 class="erlasstitel botschafttitel ">Iniziativa parlamentare <br>Proroga dell’attuale moratoria sull’ingegneria genetica</h1>
<h2 class="botschaftkurztitel ">Rapporto della Commissione della scienza, dell’educazione e della cultura del Consiglio nazionale del 14 novembre 2024</h2>
<h1 class="erlasstitel botschafttitel ">Parere del Consiglio federale</h1>
<p class="botschaftdatum ">del 29 gennaio 2025</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione della scienza, dell’educazione e della cultura del Consiglio nazionale del 14 novembre 2024<sup><a href="#fn-d7e23" id="fnbck-d7e23">1</a></sup> concernente l’iniziativa parlamentare 24.443 Proroga dell’attuale moratoria sull’ingegneria genetica.</p>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">29 gennaio 2025</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titelbotschaftinnen ">Parere</p>
<div class="footnotes"><p id="fn-d7e23"><sup><a href="#fnbck-d7e23">1</a></sup><sup></sup> <a href="https://fedlex.data.admin.ch/eli/fga/2024/3134" target="_blank">FF <b>2024</b> 3134</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">L’iniziativa parlamentare 24.443 Proroga dell’attuale moratoria sull’ingegneria genetica della Commissione della scienza, dell’educazione e della cultura del Consiglio nazionale (CSEC-N) è stata presentata il 6 settembre 2024. Il suo obiettivo è prorogare la moratoria sull’ingegneria genetica di due anni, ossia sino alla fine del 2027. Sul piano dei contenuti, la moratoria rimane invariata.</p>
<p class="absatz ">Il progetto è stato accolto dalla CSEC-N il 14 novembre 2024. Dal momento che l’attuale moratoria sarà prorogata senza modifiche dal punto di vista dei contenuti e che non sono dunque attesi nuovi elementi da un’eventuale procedura di consultazione, si è rinunciato a procedere in tal senso.</p>
<p class="absatz ">Il 5 dicembre 2024 la CSEC-N ha presentato il proprio rapporto del 14 novembre 2024 al Consiglio federale, invitandolo a esprimere un parere entro il 31 gennaio 2025.</p>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<p class="absatzvor ">In linea di principio il Consiglio federale sostiene la proroga della moratoria sull’ingegneria genetica richiesta dall’iniziativa parlamentare. Il termine per l’attuazione del mandato di cui all’articolo 37<i>a</i> capoverso 2 della legge del 21 marzo 2003<sup><a href="#fn-d7e80" id="fnbck-d7e80">2</a></sup> sull’ingegneria genetica (LIG) è stato fissato tenendo presente la durata di validità della moratoria. Tuttavia, diversamente da quanto previsto inizialmente, il regime di autorizzazione basato sui rischi applicabile a piante ottenute da nuove tecnologie di selezione non entrerà in vigore fintantoché non scadrà, il 31 dicembre 2025, l’attuale moratoria. Il 4 settembre 2024 il Consiglio federale ha comunicato alle commissioni competenti la propria intenzione di attuare il mandato per mezzo di una nuova legge e di presentare il relativo messaggio nel primo trimestre del 2026<sup><a href="#fn-d7e91" id="fnbck-d7e91">3</a></sup>. Una proroga della moratoria risulta pertanto necessaria.</p>
<p class="absatz ">Tuttavia, il tempo a disposizione per trattare in Parlamento il progetto secondo l’articolo 37<i>a</i> capoverso 2 LIG e approvarlo prima della fine del 2027 rischia di non essere sufficiente anche nel caso di una proroga della moratoria di due anni. Il Consiglio federale propone pertanto che la moratoria sia prorogata di cinque anni, al fine di evitare, così facendo, l’onere necessario per un’ulteriore proroga della moratoria. È invece d’accordo con il calendario previsto per l’elaborazione del messaggio concernente la nuova legge.</p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">La nuova legge potrà comunque entrare in vigore prima della fine del 2030 qualora i tempi di trattazione in Parlamento dovessero risultare rapidi. Affinché, al momento dell’entrata in vigore della nuova legge, sia possibile autorizzare le piante ottenute da nuove tecnologie di selezione, è necessario revocare al contempo la relativa moratoria. Dal momento che le piante ottenute da nuove tecnologie di selezione rientrano attualmente nel campo di applicazione della LIG, occorre ad ogni modo procedere a un adeguamento di quest’ultima: tali piante non devono rientrare nel relativo campo di applicazione, ma devono essere assoggettate alla nuova legge. In tal modo possono essere escluse dalla moratoria.</p>
<p class="absatz ">Se venisse accolta la proposta di prorogare la moratoria di cinque anni, il Parlamento disporrebbe di maggiore flessibilità, in termini di tempo, per determinare l’entrata in vigore della nuova legge nonché del margine necessario per tenere conto, laddove possibile e auspicato, degli sviluppi futuri in seno all’Unione europea (UE). Nell’UE è al momento oggetto di negoziati la proposta della Commissione europea del 5 luglio 2023 per una regolamentazione delle piante ottenute da nuove tecnologie di selezione<sup><a href="#fn-d7e107" id="fnbck-d7e107">4</a></sup>. Attualmente non è possibile prevedere la conclusione di tali negoziati.</p>
<p class="absatz ">Visti i tempi serrati, non è da escludere che la proroga della moratoria non riesca a entrare in vigore, come auspicato, il 1° gennaio 2026. In tal caso, il Parlamento potrebbe stabilire l’entrata in vigore retroattiva fino a un anno al massimo del progetto, come nel caso della proroga della moratoria al 31 dicembre 2025, accolta dal Parlamento il 18 marzo 2022 e posta in vigore retroattivamente al 1° gennaio 2022<sup><a href="#fn-d7e117" id="fnbck-d7e117">5</a></sup>. Il Consiglio federale è del parere che le condizioni a tal fine siano soddisfatte<sup><a href="#fn-d7e125" id="fnbck-d7e125">6</a></sup>. L’articolo 37<i>a</i> capoverso 1 LIG costituisce una base legale. La retroattività è limitata nel tempo ed è giustificata dalle incertezze in materia di impiego di OGM che una scadenza temporanea genererebbe. Inoltre, non introduce gravi disparità in quanto si applicherebbe in modo uniforme, e non costituisce un’ingerenza nei diritti acquisiti. Nell’adottare il mandato secondo l’articolo 37<i>a</i> capoverso 2 LIG, il Parlamento mirava a far entrare in vigore il nuovo disciplinamento in ogni caso prima della scadenza della moratoria.</p>
<div class="footnotes">
<p id="fn-d7e80"><sup><a href="#fnbck-d7e80">2</a></sup><sup></sup> <a href="https://fedlex.data.admin.ch/eli/cc/2003/705" target="_blank">RS <b>814.91</b></a></p>
<p id="fn-d7e91"><sup><a href="#fnbck-d7e91">3</a></sup><sup></sup> www.admin.ch &gt; Documentazione &gt; Comunicati stampa &gt; Il Consiglio federale vuole una legge speciale per i nuovi metodi di selezione</p>
<p id="fn-d7e107"><sup><a href="#fnbck-d7e107">4</a></sup><sup></sup> www.europarl.europa.eu/portal/it &gt; Osservatorio legislativo &gt; Search in database &gt; Text search &gt; 2023/0226</p>
<p id="fn-d7e117"><sup><a href="#fnbck-d7e117">5</a></sup><sup></sup> www.parlament.ch/it &gt; Attività parlamentare &gt; Ricerca Curia Vista &gt; 20210049</p>
<p id="fn-d7e125"><sup><a href="#fnbck-d7e125">6</a></sup><sup></sup> Cfr. Guida di legislazione, n. 1028 segg., disponibile su www.ufg.admin.ch &gt; Legistica &gt; Strumenti di legistica.</p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta del Consiglio federale</a>
</h1>
<div class="collapseable">
<p class="absatzvor ">Il Consiglio federale propone di entrare in materia sul progetto e di approvare il disegno della CSEC-N, chiedendo al contempo che la moratoria sia prorogata di cinque anni fino al 31 dicembre 2030 invece che di soli due anni fino al 31 dicembre 2027:</p>
<p class="titelartikelkomm man-font-style-italic ">Art. 37a cpv. 1</p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message"><sup>1</sup> Fino al 31 dicembre 2030 non possono essere rilasciate autorizzazioni per la messa in commercio, per fini agricoli, orticoli o forestali, di piante e parti di piante geneticamente modificate, di sementi geneticamente modificate e di altro materiale vegetale di moltiplicazione geneticamente modificato, nonché di animali geneticamente modificati.</p>
</div></section></main>
</div></body>
</html>
