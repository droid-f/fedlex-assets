<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel">Autorizzazione per l’esercizio della centrale elettrica di riserva di Birr durante l’inverno 2022/2023<br>Rapporto sintetico della Commissione della gestione del Consiglio nazionale del 28 febbraio 2025<br>Parere del Consiglio federale</h1>
<p class="botschaftdatum man-space-before-3">del 21 maggio 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidente e consiglieri,</p>
<p class="absatzvor man-space-before-8">Conformemente all’articolo 158 della legge sul Parlamento, vi presentiamo il nostro parere in merito al rapporto della Commissione della gestione del Consiglio nazionale del 28 febbraio 2025<sup><a href="#fn-d7e18" id="fnbck-d7e18">1</a></sup> concernente l’autorizzazione per l’esercizio della centrale elettrica di riserva di Birr durante l’inverno 2022/2023.</p>
<p class="absatz man-space-before-4">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">21 maggio 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Parere</p>
<div class="footnotes"><p id="fn-d7e18"><sup><a href="#fnbck-d7e18">1</a></sup><sup></sup> <a href="https://fedlex.data.admin.ch/eli/fga/2025/1060" target="_blank">FF <b>2025</b> 1060</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">Con lettera del 28 febbraio 2025, la Commissione della gestione del Consiglio nazionale (CdG‑N) ha trasmesso al Consiglio federale un rapporto<sup><a href="#fn-d7e64" id="fnbck-d7e64">2</a></sup> concernente l’autorizzazione per l’esercizio della centrale elettrica di riserva di Birr durante l’inverno 2022/2023. Nel rapporto il Consiglio federale è invitato a tenere conto delle considerazioni della Commissione e a esprimere entro il 30 maggio 2025 il proprio parere sulle raccomandazioni ivi contenute.</p>
<div class="footnotes"><p id="fn-d7e64"><sup><a href="#fnbck-d7e64">2</a></sup><sup></sup> <a href="https://fedlex.data.admin.ch/eli/fga/2025/1060" target="_blank">FF <b>2025</b> 1060</a></p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt man-text-align-left"><i>Raccomandazione 1</i><i> </i><i>Definizione di grave penuria in ambito energetico</i></p>
					<p class="absatz man-space-before-4">Il Consiglio federale è invitato a sancire nella legislazione una definizione chiara dell’espressione «grave penuria, sia essa già sopraggiunta o imminente» in ambito energetico. Tale definizione deve essere corredata di criteri misurabili.</p>
				</td>
			</tr>
		</table></div>
<p class="absatz man-space-before-4">Si parla di penuria di elettricità quando non si ha più equilibrio tra domanda e offerta per giorni, settimane o mesi a causa di ridotte capacità di produzione, trasmissione o importazione. Non può più essere garantito un approvvigionamento elettrico illimitato e ininterrotto per gran parte dei consumatori finali. Mediante misure di gestione dell’energia elettrica, si mira pertanto a bilanciare la produzione e il consumo per tutta la durata della situazione di penuria. L’obiettivo è prevenire collassi della rete o interruzioni di corrente per vaste aree, che porterebbero a gravi conseguenze per l’economia e la società.</p>
<p class="absatz man-space-before-4">Tra i fattori di rischio per la sicurezza dell’approvvigionamento della Svizzera si annoverano, tra gli altri, il livello di riempimento dei laghi artificiali svizzeri, la capacità di importazione, la disponibilità delle centrali nucleari in Svizzera e in Francia, la disponibilità di gas in Europa e le condizioni meteorologiche. In caso di eventi imprevisti, i fattori di rischio possono manifestarsi singolarmente o in combinazione. Una combinazione di eventi estremi sfavorevoli è molto improbabile, ma non può mai essere completamente esclusa. La situazione di approvvigionamento può subire un improvviso e rapido peggioramento. In altri casi una situazione di penuria può delinearsi con un certo preavviso.</p>
<p class="absatz man-space-before-4">L’imminenza di una possibile grave penuria deve essere valutata in particolare considerando fino a quale momento si possono ancora adottare misure per evitare che si verifichi. È quindi necessario valutare la situazione di approvvigionamento prima del possibile verificarsi della grave penuria, affinché si possano adottare misure efficaci per prevenirla o gestirla. Questo vale sia per le misure d’intervento volte a influenzare i consumi sia per quelle che agiscono sull’offerta. Per l’approntamento di capacità di produzione aggiuntive, in particolare, sono necessari lunghi tempi di preparazione.</p>
<p class="absatz man-space-before-4">La valutazione della situazione di approvvigionamento ai fini dell’attivazione di misure d’intervento richiede quindi un certo margine di apprezzamento, che non può essere definito con tempistiche prestabilite. Le misure d’intervento devono poter essere adottate anche qualora una grave penuria minacci di sopraggiungere entro pochi mesi e non possa essere evitata o gestita se le misure fossero prese in un momento successivo. È richiesta una certa prossimità temporale tra il momento in cui sono prese le misure e quello in cui rischierebbe di manifestarsi la grave penuria. Non è però possibile fissare un numero preciso di giorni, settimane o mesi fino al possibile verificarsi di una grave penuria. È esclusa l’adozione a titolo preventivo di misure in assenza di un serio rischio di crisi dell’approvvigionamento durante il periodo interessato.</p>
<p class="absatz man-space-before-4">Non sussistono criteri misurabili per definire il momento esatto in cui attivare misure d’intervento al fine di evitare una grave penuria imminente. La valutazione della situazione non può prescindere da previsioni, che sono inevitabilmente soggette a un certo grado di incertezza. Il Consiglio federale, pertanto, ritiene che non sia necessaria una precisazione legislativa in merito. Tale precisazione limiterebbe eccessivamente la capacità d’azione del Consiglio federale in situazioni di crisi e, in determinate circostanze, potrebbe ostacolare o, nel peggiore dei casi, addirittura impedire una reazione adeguata e tempestiva a una grave penuria imminente. Quando una carenza è imminente, la situazione di approvvigionamento deve essere valutata caso per caso in base alle informazioni disponibili in quel frangente. Il Consiglio federale si esprimerà nuovamente in merito ai principi di un simile intervento (art. 31) nell’ambito del messaggio concernente la modifica della legge sull’approvvigionamento economico del Paese, che dovrebbe essere sottoposto al Parlamento entro la fine del 2025.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt man-text-align-left"><i>Raccomandazione 2</i><i> Basi informative per le decisioni delle autorità federali volte a far fronte a situazioni di penuria energetica</i></p>
					<p class="absatz man-space-before-4">Il Consiglio federale è invitato ad accertarsi che le decisioni volte a far fronte a situazioni di penuria energetica – segnatamente in relazione all’esercizio delle centrali di riserva – siano sempre corredate di informazioni attuali dettagliate sulla situazione e sui rischi di approvvigionamento della Svizzera.</p>
				</td>
			</tr>
		</table></div>
<p class="absatz man-space-before-4">Nella sua sentenza del 19 febbraio 2024, il Tribunale amministrativo federale (TAF) ha sancito che l’autorizzazione d’esercizio limitata all’inverno 2022/2023 per la centrale elettrica di riserva di Birr non era conforme al diritto. Secondo il Tribunale, il Dipartimento federale dell’ambiente, dei trasporti, dell’energia e delle comunicazioni (DATEC) non era riuscito a fornire spiegazioni sufficienti in merito ai dati su cui il Consiglio federale si era basato per ipotizzare una grave penuria nell’approvvigionamento elettrico per l’inverno 2022/2023. Secondo il Tribunale, il Consiglio federale ha un ampio margine decisionale per quanto riguarda la decisione di adottare misure d’intervento economico. Se può dimostrare che esiste una certa probabilità che l’intero consumo di elettricità previsto in Svizzera non possa più essere coperto dalla produzione nazionale ed estera, questo è già un importante indizio di una grave penuria. L’Ufficio federale dell’energia (UFE) era riuscito a dimostrare, attraverso uno studio del 2 novembre 2022<sup><a href="#fn-d7e123" id="fnbck-d7e123">3</a></sup>, che situazioni di penuria nell’inverno 2022/2023 «non erano improbabili». Tuttavia, il Tribunale critica il fatto che lo studio non permetta di trarre conclusioni su quale parte della domanda non potesse essere coperta e se le ore in cui la domanda non poteva essere coperta si fossero verificate in blocchi o in modo isolato. Pertanto, sulla base del solo studio, non si può valutare se un’eventuale domanda non coperta avrebbe potuto essere compensata, ad esempio nell’ambito della potenza di regolazione tenuta a disposizione da Swissgrid, riducendo così in modo decisivo la probabilità di ripercussioni sull’approvvigionamento elettrico. Inoltre, l’UFE non ha potuto dimostrare che le possibili situazioni di carenza minacciassero di causare un grande danno economico. Lo studio non fornisce informazioni sull’entità di eventuali ripercussioni sull’approvvigionamento o sulla gravità del danno economico. Inoltre, si sarebbe dovuto dimostrare che non esistevano alternative alle centrali elettriche di riserva. Considerati i notevoli effetti ambientali delle centrali elettriche di riserva, oltre all’aumento dell’offerta si sarebbero dovute esaminare anche eventuali limitazioni dei consumi. Dalla letteratura in materia emerge che il Consiglio federale ha preso in considerazione altre misure, ma queste non sono state presentate in modo trasparente e il Tribunale non ha potuto esaminarle.</p>
<p class="absatz man-space-before-4">Nella sua motivazione, il TAF non afferma che nell’inverno 2022/2023 non sussistesse alcun rischio di penuria. Afferma semplicemente che non ha potuto evincere l’alto rischio dalla documentazione fornita dal DATEC. La documentazione sarebbe stata quindi insufficiente. Se dovessero quindi essere prevedibili nuove potenziali situazioni di penuria energetica, il DATEC, come richiesto dal TAF, dovrebbe documentare in modo più completo le basi decisionali. Il Tribunale critica quindi soltanto la determinazione lacunosa dell’esistenza di una situazione di penuria. In caso di una futura penuria imminente, il DATEC e l’UFE potranno preparare le informazioni necessarie affinché il Consiglio federale possa mettere in vigore l’ordinanza sull’esercizio e il DATEC possa rilasciare autorizzazioni d’esercizio supportate da adeguate motivazioni e fondamenti giuridici.</p>
<p class="absatz man-space-before-4">Il Consiglio federale è d’accordo con la raccomandazione. Le decisioni volte a far fronte alle situazioni di penuria energetica – segnatamente in relazione all’esercizio delle centrali elettriche di riserva – dovrebbero sempre essere corredate di informazioni attuali dettagliate sulla situazione e sui rischi di approvvigionamento della Svizzera. A questo riguardo, la base è fornita in particolare dal monitoraggio dell’elettricità di Swissgrid destinato all’organizzazione per l’approvvigionamento economico del Paese.</p>
<p></p>
<div class="table layout-table"><table>
			
			
			<tr>
				
				
				<td>
					
					<p class="absatz09pt man-text-align-left"><i>Raccomandazione 3</i><i> Valutazione delle conseguenze economiche </i><i>di una penuria</i></p>
					<p class="absatz man-space-before-4">Il Consiglio federale è invitato ad accertarsi che le valutazioni sulle conseguenze economiche di una situazione di penuria di energia elettrica siano perfezionate e completate, ma anche sottoposte a verifica costante.</p>
				</td>
			</tr>
		</table></div>
<p class="absatz man-space-before-4">L’Ufficio federale della protezione della popolazione (UFPP) conduce a intervalli regolari analisi nazionali dei rischi correlati a catastrofi e situazioni d’emergenza in Svizzera. I rapporti sui rischi fungono da base per l’ulteriore sviluppo della protezione contro le catastrofi e sono quindi parte integrante della politica di sicurezza integrale del Paese. Nel rapporto sui rischi del 2020<sup><a href="#fn-d7e160" id="fnbck-d7e160">4</a></sup>, una penuria di elettricità prolungata durante l’inverno è stata identificata come il rischio più grande per la Svizzera. Nello scenario descritto si è ipotizzato un approvvigionamento di elettricità ridotto del 30 per cento per diversi mesi invernali. L’UFPP ha calcolato che ne conseguirebbe un danno complessivo pari a oltre 180 miliardi di franchi, pari a circa un quarto del prodotto interno lordo della Svizzera per un intero anno.</p>
<p class="absatz man-space-before-4">L’UFPP sta attualmente lavorando a un ulteriore aggiornamento dell’analisi nazionale dei rischi (incluso lo scenario di penuria di elettricità), che sarà probabilmente pubblicato il prossimo anno. Nell’ambito della Strategia nazionale per la protezione delle infrastrutture critiche (strategia nazionale PIC), il Consiglio federale ha inoltre incaricato l’UFE di analizzare periodicamente i rischi rilevanti che potrebbero portare a gravi interruzioni dell’approvvigionamento elettrico. In questo contesto, vengono quantificati anche i danni economici dovuti a interruzioni e penurie di energia elettrica. Nell’attuale rapporto dell’UFE concernente la resilienza dell’approvvigionamento elettrico in Svizzera e la protezione delle infrastrutture critiche (PIC) del 3 giugno 2024, aggiornato il 14 marzo 2025, in caso di ammanco di elettricità del 30 per cento in Svizzera per un periodo da 8 a 12 settimane, si prevedono danni per oltre 150 miliardi di franchi. Finora, tutte le analisi dell’UFPP e dell’UFE sono giunte alla conclusione che una grave penuria di elettricità è associata a enormi danni economici nell’ordine di miliardi di franchi. Già con un’interruzione della corrente di circa tre giorni in diversi Cantoni, si prevedono danni per circa 3,3 miliardi di franchi. </p>
<p class="absatz man-space-before-4">Il principio di proporzionalità è di fondamentale importanza. Pertanto, nel caso concreto di una situazione di grave penuria imminente, le conseguenze economiche della penuria e delle misure d’intervento dovrebbero essere stimate nel quadro di una valutazione della proporzionalità. Il Consiglio federale respinge tuttavia la proposta di esaminare regolarmente tali conseguenze al di fuori dell’analisi nazionale dei rischi, in quanto possono essere stimate in modo appropriato soltanto nel caso concreto. Secondo il Consiglio federale, sulla base delle analisi nazionali dei rischi dell’UFPP già oggi condotte a intervalli regolari e delle verifiche periodiche della resilienza nell’ambito della strategia nazionale PIC, la richiesta di perfezionamento, completamento e verifica costante delle valutazioni sulle conseguenze economiche di una penuria di energia elettrica è già soddisfatta.</p>
<div class="footnotes">
<p id="fn-d7e123"><sup><a href="#fnbck-d7e123">3</a></sup><sup></sup> <i>Studie zur kurzfristigen Strom-Adequacy Schweiz im Auftrag des Bundesamts für Energie – Winter 2022/2023</i>, disponibile soltanto in tedesco all’indirizzo: <a href="https://www.news.admin.ch/de/nsb?id=91053" target="_blank">
				www.news.admin.ch
			</a> &gt; Energia: situazione tesa ma nessun rischio serio per l’approvvigionamento elettrico in inverno.</p>
<p id="fn-d7e160"><sup><a href="#fnbck-d7e160">4</a></sup><sup></sup>  <i>Rapporto sull’analisi nazionale dei rischi</i>, disponibile all’indirizzo: <a href="https://www.babs.admin.ch/it/analisi-nazionale-dei-rischi-correlati-a-catastrofi-e-situazioni-demergenza" target="_blank">
				www.babs.admin.ch
			</a> &gt; Altri campi d’attività &gt; Rischi e pericoli &gt; Analisi nazionale dei rischi &gt; Panoramica &gt; Analisi nazionale dei rischi correlati a catastrofi e situazioni d’emergenza.</p>
</div>
</div></section></main>
</div></body>
</html>
