<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 25.402--><p class="srnummer man-space-after-18">ad 25.402</p>
<h1 class="erlasstitel botschafttitel">Iniziativa parlamentare <br>Controprogetto indiretto all’iniziativa sui fuochi d’artificio<br>Rapporto della Commissione della scienza, dell’educazione e della cultura del Consiglio nazionale del 24 ottobre 2025<br>Parere del Consiglio federale</h1>
<p class="botschaftdatum man-space-before-3">del 26 novembre 2025</p>
<p class="botschaftlinie man-space-before-10"></p>
<p class="salutation man-space-before-3">Onorevoli presidente e consiglieri,</p>
<p class="absatzvor man-space-before-8">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione della scienza, dell’educazione e della cultura del Consiglio nazionale del 24 ottobre 2025<sup><a href="#fn-d3554e24" id="fnbck-d3554e24">1</a></sup> concernente l’iniziativa parlamentare 25.402 «Controprogetto indiretto all’iniziativa sui fuochi d’artificio».</p>
<p class="absatzvor man-space-before-8">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 man-space-before-24">26 novembre 2025</p>
				</td>
				<td>
					
					<p class="unterschriftenfi1 man-space-before-24">In nome del Consiglio federale svizzero:</p>
					<p class="unterschriftenfi man-space-before-6">La presidente della Confederazione, Karin Keller-Sutter<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz man-space-before-4"></p>
<p class="absatz man-space-before-4"></p>
<p class="titelbotschaftinnen man-space-after-18">Parere</p>
<div class="footnotes"><p id="fn-d3554e24"><sup><a href="#fnbck-d3554e24">1</a></sup><sup></sup> <a href="https://fedlex.data.admin.ch/eli/fga/2025/3236" target="_blank">FF <b>2025</b> 3236</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor man-space-before-8">L’iniziativa popolare «Per una limitazione dei fuochi d’artificio», depositata il 3 novembre 2023 dal comitato d’iniziativa con 137 193 firme valide, prevede l’introduzione di un nuovo articolo costituzionale che vieti la vendita e l’uso di fuochi d’artificio rumorosi (art. 74<i>a</i> della Costituzione federale [Cost.]<sup><a href="#fn-d3554e76" id="fnbck-d3554e76">2</a></sup>), contemplando tuttavia la possibilità di un’autorizzazione eccezionale per gli eventi d’importanza sovraregionale.</p>
<p class="absatz man-space-before-4">Nel suo messaggio del 16 ottobre 2024<sup><a href="#fn-d3554e90" id="fnbck-d3554e90">3</a></sup>, il Consiglio federale ha invitato le Camere federali a raccomandare a Popolo e Cantoni di respingere questa iniziativa popolare senza contrapporle un controprogetto diretto o indiretto.</p>
<p class="absatz man-space-before-4">Il 30 gennaio 2025 la Commissione della scienza, dell’educazione e della cultura del Consiglio nazionale (CSEC‑N) ha avviato l’esame dell’iniziativa popolare «Per una limitazione dei fuochi d’artificio» sulla base del messaggio del Consiglio federale (24.080) e ha sentito il comitato d’iniziativa nonché gli altri attori interessati. Pur mostrandosi sensibile alla richiesta dell’iniziativa di una maggiore protezione degli animali, delle persone e dell’ambiente dai fuochi d’artificio, la CSEC‑N ritiene che l’iniziativa sia eccessiva. Con 14 voti contro 11 ha quindi deciso di contrapporre un controprogetto indiretto all’iniziativa popolare, depositando a tal fine l’iniziativa parlamentare (Iv. Pa.) 25.402 «Controprogetto indiretto all’iniziativa sui fuochi d’artificio».</p>
<p class="absatz man-space-before-4">Il 7 aprile 2025 la Commissione della scienza, dell’educazione e della cultura del Consiglio degli Stati (CSEC‑S) ha dato il proprio consenso all’iniziativa parlamentare con 10 voti contro 1 e nel contempo ha formulato linee direttive per l’ulteriore elaborazione del progetto di atto legislativo. Ha espresso il desiderio di un disciplinamento mirato dei petardi senza effetti luminosi (p. es. i mortaretti) e si è pronunciata sia contro un divieto generale dei fuochi d’artificio sia contro un obbligo di autorizzazione.</p>
<p class="absatz man-space-before-4">Il progetto preliminare della legge è stato posto in consultazione dal 25 agosto al 28 settembre 2025<sup><a href="#fn-d3554e109" id="fnbck-d3554e109">4</a></sup>.</p>
<p class="absatz man-space-before-4">Nella seduta del 24 ottobre 2025 la CSEC-N ha adottato il progetto di atto legislativo con 14 voti conto 11. Una minoranza (<i>Hug, …</i>) ha chiesto di non entrare in materia sul progetto.</p>
<p class="absatz man-space-before-4">Il 29 ottobre 2025 la CSEC-N ha quindi trasmesso il suo progetto per parere al Consiglio federale.</p>
<div class="footnotes">
<p id="fn-d3554e76"><sup><a href="#fnbck-d3554e76">2</a></sup><sup></sup>  <a href="https://fedlex.data.admin.ch/vocabulary/legal-taxonomy/4715" target="_blank" data-rs-uri="https://fedlex.data.admin.ch/eli/cc/1999/404" data-rs="101" data-lang="it">RS <b>101</b></a></p>
<p id="fn-d3554e90"><sup><a href="#fnbck-d3554e90">3</a></sup><sup></sup> <a href="https://fedlex.data.admin.ch/eli/fga/2024/2685" target="_blank">FF <b>2024</b> 2685</a></p>
<p id="fn-d3554e109"><sup><a href="#fnbck-d3554e109">4</a></sup><sup></sup>  La documentazione della consultazione e il rapporto sui risultati sono consultabili all’indirizzo <a href="https://fedlex.data.admin.ch/eli/dl/proj/2025/72/cons_1" target="_blank">
				www.fedlex.admin.ch
			</a> &gt; Procedure di consultazione &gt; Procedure di consultazione concluse &gt; Parl. &gt; 2025/72.</p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<p class="absatzvor man-space-before-8">Il Consiglio federale è consapevole del fatto che i fuochi d’artificio rumorosi possono avere ripercussioni negative sull’ambiente, sulle persone e sugli animali. I Cantoni e i Comuni dispongono già delle basi giuridiche necessarie per limitare la vendita e l’uso di fuochi d’artificio e sono sempre più numerosi quelli che si avvalgono di tale facoltà (p. es. dal 2025 anche i Comuni di Baden e Fällanden).</p>
<p class="absatz man-space-before-4">Inoltre, in Svizzera molte persone associano tradizionalmente i fuochi d’artificio alle celebrazioni del 1° agosto e, in misura crescente, pure a Capodanno. Anche il Tribunale federale ha confermato un certo interesse pubblico degno di protezione per il mantenimento delle tradizioni dei fuochi d’artificio il 1° agosto e in occasione dell’ultimo dell’anno, a prescindere dal fatto che siano organizzati privatamente o pubblicamente<sup><a href="#fn-d3554e134" id="fnbck-d3554e134">5</a></sup>.</p>
<p class="absatz man-space-before-4">Il Consiglio federale ritiene eccessivi sia l’iniziativa popolare «Per una limitazione dei fuochi d’artificio» sia il controprogetto indiretto della CSEC‑N, mentre condivide le linee direttive formulate dalla CSEC‑S il 7 aprile 2025 che raccomandano di vietare i fuochi d’artificio destinati esclusivamente a produrre uno scoppio.</p>
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Divieto di fuochi d’artificio destinati esclusivamente a produrre uno scoppio</a>
</h2>
<div class="collapseable">
<p class="absatzvor man-space-before-8">Già oggi per ragioni di sicurezza sono vietati i fuochi d’artificio che esplodono a terra, per esempio i «cracker» o i petardi. L’iniziativa parlamentare chiede di estendere questo divieto ai fuochi d’artificio che esplodono in aria.</p>
<p class="absatz man-space-before-4">Il Consiglio federale è favorevole a questa estensione in quanto permette di equiparare tutti i fuochi d’artificio destinati esclusivamente a produrre uno scoppio, a prescindere dal fatto che esplodano a terra o in aria. Anche il Tribunale federale, nella summenzionata decisione, ha già effettuato una differenziazione tra fuochi d’artificio con effetti luminosi e puri petardi, sottolineando che non sussiste alcun interesse pubblico per piccoli ordigni che producono soltanto rumore e hanno una scarsa attrattiva agli occhi di terzi<sup><a href="#fn-d3554e154" id="fnbck-d3554e154">6</a></sup>.</p>
<p class="absatz man-space-before-4">I fuochi d’artificio destinati esclusivamente a produrre uno scoppio non sono più attuali e sempre più persone li avvertono come fastidiosi. Secondo il settore pirotecnico, questa categoria rappresenta dall’8 al 10 per cento della cifra d’affari realizzata con i fuochi d’artificio. La maggioranza dei partecipanti alla consultazione si è espressa a favore di un loro divieto. Lo stesso settore riconosce che questi articoli costituiscono la principale fonte di disturbo e si dichiara in gran parte favorevole a un loro divieto.</p>
<p class="absatz man-space-before-4">Così come la CSEC-N, anche il Consiglio federale ritiene che i fuochi d’artificio con un rischio potenziale molto ridotto e un livello di rumorosità trascurabile debbano essere esclusi dal divieto concernente i fuochi d’artificio destinati esclusivamente a produrre uno scoppio. Sono interessati gli articoli della categoria F1, per esempio i petardini da ballo o i lady cracker. Questa norma derogatoria dovrebbe tuttavia essere riformulata: si può infatti rinunciare all’introduzione proposta dalla CSEC‑N di un nuovo capoverso 2 nell’articolo 7 della legge federale del 25 marzo 1977<sup><a href="#fn-d3554e169" id="fnbck-d3554e169">7</a></sup> sugli esplosivi (LEspl), che introduce a livello di legge la classificazione dei fuochi d’artificio nelle categorie di rischio potenziale.</p>
<p class="absatz man-space-before-4">L’articolo 15 LEspl disciplina le operazioni vietate con esplosivi e pezzi pirotecnici. Poiché anche l’articolo 8<i>b</i> del progetto della CSEC‑N disciplina un divieto analogo, il divieto di fuochi d’artificio destinati esclusivamente a produrre uno scoppio dovrebbe essere parimenti sancito nell’articolo 15 LEspl.</p>
<p class="absatz man-space-before-4">Per imporre il divieto di effettuare operazioni con fuochi d’artificio destinati esclusivamente a produrre uno scoppio è necessario estendere il campo d’applicazione della LEspl agli utilizzatori, che saranno così chiamati a rispondere. Ciò permette di migliorare le possibilità d’intervento attualmente limitate delle autorità di perseguimento penale e di colmare una lacuna nella vigente legislazione sugli esplosivi. L’abrogazione dell’articolo 1 capoverso 2 LEspl è dunque accolta con favore. Nessuno dei partecipanti alla consultazione si è opposto all’estensione del campo d’applicazione della LEspl.</p>
<div class="footnotes">
<p id="fn-d3554e154"><sup><a href="#fnbck-d3554e154">6</a></sup><sup></sup> DTF <b>146 </b>II 17, consid. 9.3.2, pag. 31</p>
<p id="fn-d3554e169"><sup><a href="#fnbck-d3554e169">7</a></sup><sup></sup> <a href="https://fedlex.data.admin.ch/vocabulary/legal-taxonomy/11228" target="_blank" data-rs-uri="https://fedlex.data.admin.ch/eli/cc/1980/522_522_522" data-rs="941.41" data-lang="it">RS <b>941.41</b></a></p>
</div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Estensione dell’obbligo di ottenere un permesso d’uso e un permesso d’acquisto</a>
</h2>
<div class="collapseable">
<p class="absatzvor man-space-before-8">La LEspl e l’ordinanza del 27 novembre 2000<sup><a href="#fn-d3554e193" id="fnbck-d3554e193">8</a></sup> sugli esplosivi (OEspl) prevedono l’obbligo di ottenere un permesso d’uso e un permesso d’acquisto solo per i fuochi d’artificio della categoria F4, che contengono la quantità maggiore di massa esplosiva netta e rappresentano il pericolo potenziale maggiore. In futuro l’obbligo di ottenere un permesso d’uso e un permesso d’acquisto dovrà essere esteso ai fuochi d’artificio della categoria F3 (maggioranza) o a quelli delle categorie F2 e F3 (minoranza [<i>Baumann, …</i>]). Sarebbero possibili eccezioni per i vulcani e altri fuochi d’artificio con un profilo analogo. La minoranza (<i>Sauter, …</i>) propone di non modificare la versione vigente dell’articolo 14 capoverso 2 LEspl.</p>
<p class="absatz man-space-before-4">L’estensione dell’obbligo di ottenere un permesso d’uso e un permesso d’acquisto ai fuochi d’artificio della categoria F3 (rischio potenziale medio) e della categoria F2 (rischio potenziale ridotto) ne rende più difficili l’acquisto e l’uso. La minoranza (<i>Baumann, …</i>) riterrebbe necessario ottenere un permesso d’uso e un permesso d’acquisto o un’autorizzazione per l’accensione già per i piccoli razzi, mentre la maggioranza della Commissione imporrebbe tale obbligo, per esempio, per l’accensione di batterie pirotecniche e razzi di grandi dimensioni. Per ottenere il permesso d’uso è necessario seguire una formazione e superare l’esame finale. Attualmente il corso più semplice dura un giorno e costa circa 500 franchi. I costi del permesso d’uso e dell’autorizzazione per l’accensione variano da un Cantone all’altro e oscillano tra 30 e 100 franchi.</p>
<p class="absatz man-space-before-4">Il Consiglio federale presume che solo una piccola parte della popolazione seguirebbe una formazione in pirotecnica. Oggi sono in media 85 le persone che ogni anno ottengono un permesso d’uso per i fuochi d’artificio della categoria F4. I commercianti di fuochi d’artificio dovrebbero attendersi una notevole diminuzione della cifra d’affari. La minoranza (<i>Baumann, …</i>) ritiene che le loro perdite sarebbero ancora più elevate, tanto da metterne a repentaglio l’esistenza. Il settore pirotecnico stima che la vendita dei fuochi d’artificio delle categorie F2 e F3 rappresenta il 70 per cento della cifra d’affari. Le quattro aziende presenti in Svizzera producono prevalentemente fuochi d’artificio della categoria F1 o vulcani, per i quali sarebbero previste deroghe all’obbligo di ottenere un permesso d’uso e un permesso d’acquisto, ma in quanto commercianti sarebbero pesantemente colpite dalla modifica della legge. Spesso i commercianti operano anche come pirotecnici professionisti e sono attivi nel campo della formazione. Nel medio periodo, la modifica della LEspl proposta dalla CSEC‑N potrebbe provocare un calo del numero di formatori, penalizzando la qualità della formazione o mettendola addirittura a repentaglio. Ne potrebbero derivare ulteriori compiti per i Cantoni, dal momento che sono competenti per lo svolgimento degli esami se nessuna cerchia economica appropriata può provvedervi (art. 14 cpv. 4 LEspl).</p>
<p class="absatz man-space-before-4">L’estensione dell’obbligo di ottenere un permesso d’uso e un permesso d’acquisto accresce inoltre in misura significativa gli oneri di esecuzione. L’organizzatore<sup><a href="#fn-d3554e223" id="fnbck-d3554e223">9</a></sup> dei corsi e la Commissione d’esame dovrebbero garantire un numero sufficiente di corsi di formazione. I Cantoni sarebbero tenuti a rilasciare certificazioni di buona condotta per la frequenza del corso nonché a verificare e autorizzare le domande di permessi d’acquisto o autorizzazioni per l’accensione. Inoltre dovrebbero controllare che, fatte salve le deroghe, nessun fuoco d’artificio della categoria F3 o delle categorie F2 e F3 sia venduto nel commercio al dettaglio e fatto brillare da persone non autorizzate. Le violazioni in questo ambito sono spesso difficilmente comprovabili.</p>
<p class="absatz man-space-before-4">L’onere aggiuntivo per l’Amministrazione e i privati così come le ripercussioni economiche per il settore pirotecnico sono sproporzionati rispetto agli effetti sulle persone e sugli animali limitati nel tempo e nello spazio con l’uso attuale dei fuochi d’artificio. Il Consiglio federale respinge quindi le proposte sia della maggioranza sia della minoranza (<i>Baumann, …</i>) e sostiene al riguardo la minoranza (<i>Sauter, …</i>).</p>
<p class="absatz man-space-before-4">In caso di rinuncia alla modifica (maggioranza) e all’integrazione (minoranza [<i>Bauman, …</i>]) dell’articolo 14 LEspl, si può rinunciare a introdurre nella legge le categorie di rischio potenziale (art. 7 cpv. 2 del progetto).</p>
<div class="footnotes">
<p id="fn-d3554e193"><sup><a href="#fnbck-d3554e193">8</a></sup><sup></sup> <a href="https://fedlex.data.admin.ch/vocabulary/legal-taxonomy/11229" target="_blank" data-rs-uri="https://fedlex.data.admin.ch/eli/cc/2001/78" data-rs="941.411" data-lang="it">RS <b>941.411</b></a></p>
<p id="fn-d3554e223"><sup><a href="#fnbck-d3554e223">9</a></sup><sup></sup> L’organizzatore dei corsi e degli esami per i permessi d’uso è la Comunità d’interesse Fuochi d’artificio, che si compone delle sette associazioni e federazioni seguenti: Association Suisse Des Artificiers Professionnels, Schweizer Verband der technischen Bühnen- und Veranstaltungsbranche, Federazione svizzera dei pompieri, Schweizerische Koordinationsstelle Feuerwerk, Associazione svizzera del brillamento, Pyromantiker Luzern e Associazione degli istituti cantonali di assicurazione per i fabbricati.</p>
</div>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Divieto di importazione per i fuochi d’artificio delle categorie F2 e F3</a>
</h2>
<div class="collapseable">
<p class="absatzvor man-space-before-8">Il Consiglio federale riconosce che il controllo in dogana dei fuochi d’artificio importati diventerà ancora più difficile con l’estensione del divieto a tutti i fuochi d’artificio destinati a produrre uno scoppio. Sui fuochi d’artificio stessi o sugli imballaggi non è indicato se si tratta di fuochi d’artificio che esplodono soltanto oppure che producono anche effetti luminosi.</p>
<p class="absatz man-space-before-4">Attualmente le disposizioni relative all’importazione sono tuttavia contenute nell’ordinanza sugli esplosivi (art. 31 OEspl), dunque non vi è alcun motivo per innalzarle a livello di legge. Il Consiglio federale chiede pertanto lo stralcio dell’articolo 9 capoverso 2<sup>bis</sup> del progetto di legge.</p>
</div></section><section id="lvl_2/lvl_2.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.4">2.4 Riserva in favore dei Cantoni</a>
</h2>
<div class="collapseable">
<p class="absatzvor man-space-before-8">Già oggi i Cantoni possono limitare la vendita e l’accensione di fuochi d’artificio nel tempo e nello spazio e subordinarla a ulteriori condizioni. Il Consiglio federale appoggia tuttavia l’integrazione dell’articolo 44 capoverso 2 (maggioranza) o capoversi 2 e 3 (minoranza [<i>Baumann,</i> …]) del progetto, che aiuta a chiarire e a rendere più comprensibile la disposizione.</p>
<p class="absatz man-space-before-4">L’estensione dell’autorizzazione per l’accensione ai fuochi d’artificio della categoria F3 e dell’autorizzazione limitata a fuochi d’artificio professionali per eventi pubblici secondo l’articolo 44 capoverso 2 del progetto (minoranza [<i>Baumann, …</i>]) è eccessiva. Per ogni utilizzo di fuochi d’artificio della categoria F3 le autorità dovrebbero verificare il rispetto delle distanze di sicurezza sulla base della documentazione fornita, valutare le circostanze locali e rilasciare l’autorizzazione d’intesa con il Comune di competenza. Ciò comporterebbe un onere sproporzionato per le autorità. Anche il divieto di fuochi d’artificio privati è eccessivo rispetto ai benefici che se ne possono trarre.</p>
</div></section><div class="footnotes"><p id="fn-d3554e134"><sup><a href="#fnbck-d3554e134">5</a></sup><sup></sup> DTF <b>146 </b>II 17, consid. 9.3.1, pag. 30</p></div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposte del Consiglio federale</a>
</h1>
<div class="collapseable">
<p class="absatzvor man-space-before-8">Il Consiglio federale propone di modificare il progetto della CSEC-N come segue.</p>
<article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7">Art. 7  cpv. 2, 8b e 9 cpv. 2<sup>bis</sup></a>
</h6>
<div class="collapseable"><p class="absatzkurs man-font-style-italic man-space-before-4">Stralciare</p></div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14">Art. 14  cpv. 2</a>
</h6>
<div class="collapseable"><p class="absatzkurs man-font-style-italic man-space-before-4">Adottare la proposta della minoranza II (Sauter, …)</p></div></article><section id="lvl_3/lvl_u3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_u3">Art. 15, rubrica e cpv. 6</a>
</h2>
<div class="collapseable">
<p class="absatz man-space-before-4 man-text-align-left">Operazioni vietate</p>
<p class="absatz man-space-before-4"><sup>6</sup> Le operazioni con fuochi d’artificio destinati esclusivamente a produrre uno scoppio sono vietate. Il Consiglio federale può prevedere eccezioni per i fuochi d’artificio che presentano al massimo un rischio potenziale molto ridotto.</p>
</div></section><article id="art_44"><a name="a44"></a><h6 class="heading" role="heading">
<span class="display-icon"></span><span class="external-link-icon"></span><a href="#art_44">Art. 44  cpv. 2 e 3</a>
</h6>
<div class="collapseable">
<p class="absatzkurs man-font-style-italic man-space-before-4">Respingere la proposta della minoranza (Baumann, ...)</p>
<p class="abstand1seite man-space-before-0"></p>
</div></article>
</div></section></main>
</div></body>
</html>
