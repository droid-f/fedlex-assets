<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2023-1003-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Convenzione del 9 settembre 1996<br>sulla raccolta, il deposito e il ritiro di rifiuti nella navigazione sul Reno e nella navigazione interna</h1>
<p>RS <b>0.747.224.011</b>; RU <b>2009</b> 5293</p>
</div>
<div id="preamble">
<p class=" man-font-style-italic ">Traduzione</p>
<?del-struct abstand4pt><?del-struct abstand4pt>
</div>
<div id="annex">
<h1>Modifica delle disposizioni generali, delle disposizioni particolari nonché degli obblighi e dei diritti dei partecipanti</h1>
<p>Approvata dalla Conferenza delle Parti contraenti il 7 giugno 2011, il 22 giugno 2017 e il 18 dicembre 2019.</p>
<p>Entrata in vigore il …</p>
<p class=" man-font-style-italic ">Art. 1 lett. f), ff), j), nn)–s)</p>
<p>Ai fini della presente Convenzione si intendono per:</p>
<dl>
<dt>f) </dt>
<dd>«rifiuti provenienti dal carico»: rifiuti e acque di scarico provenienti dal carico a bordo dell’imbarcazione; non ne fanno parte il carico restante, i vapori e i residui del trasbordo ai sensi della parte B delle disposizioni d’esecuzione;</dd>
<dt>ff)  </dt>
<dd>«vapori»: composti gassosi che evaporano da carichi liquidi (residui gassosi di un carico liquido);</dd>
<dt>j)  </dt>
<dd>«centri di ritiro»: installazioni fisse o mobili autorizzate dalle autorità competenti a ritirare i rifiuti di bordo o i vapori;</dd>
<dt>nn)  </dt>
<dd>«esercente del centro di ritiro»: persona che gestisce professionalmente un centro di ritiro;</dd>
<dt>o) </dt>
<dd>«esercente dell’impianto di trasbordo»: persona che esercita professionalmente operazioni di carico e scarico delle imbarcazioni;</dd>
<dt>p) </dt>
<dd>«noleggiatore»: persona che ha conferito il mandato di trasporto;</dd>
<dt>q) </dt>
<dd><i>Concerne soltanto il testo francese</i></dd>
<dt>r) </dt>
<dd>«destinatario del carico»: persona autorizzata a ricevere la merce del carico;</dd>
<dt>s) </dt>
<dd>«rilascio di vapori»: qualsiasi emissione di vapori da una cisterna chiusa che non avvenga contestualmente all’allentamento della cisterna per l’apertura dei boccaporti e per l’esecuzione di misurazioni della concentrazione di vapori né contestualmente all’attivazione delle valvole di sicurezza.</dd>
</dl>
<p class=" man-font-style-italic ">Art. 3 par. 1</p>
<p>(1)  Alle imbarcazioni è fatto divieto di immettere o introdurre rifiuti di bordo o parti di carico nelle vie navigabili di cui all’annesso 1 o di rilasciare vapori nell’atmosfera sulle vie navigabili di cui all’annesso 1.</p>
<p class=" man-font-style-italic ">Art. 8 par. 1a e 2 </p>
<p>(1<i>a</i>)  Il noleggiatore si assume i costi derivanti dal degassaggio dell’imbarcazione conformemente alla parte B delle disposizioni d’esecuzione.</p>
<p>(2)  Se, prima delle operazioni di carico, l’imbarcazione non è stata scaricata secondo le vigenti norme in materia e se il destinatario del carico precedentemente trasportato o il noleggiatore hanno adempito i loro obblighi, il vettore assume i costi per lo scarico dei resti e,</p>
<dl>
<dt>a) </dt>
<dd>in caso di lavaggio, i costi per il lavaggio, o</dd>
<dt>b) </dt>
<dd>in caso di degassaggio, i costi per il degassaggio</dd>
</dl>
<p>dell’imbarcazione nonché i costi per il ritiro e l’eliminazione dei rifiuti provenienti dal carico.</p>
<p><i>Art. 11</i></p>
<p>Il conduttore, il resto dell’equipaggio e qualsiasi altra persona a bordo, il noleggiatore, il vettore, il destinatario del carico, gli esercenti di impianti di trasbordo e gli esercenti dei centri di ritiro devono applicare la diligenza richiesta dalle circostanze al fine di prevenire l’inquinamento della via navigabile e dell’atmosfera, di contenere per quanto possibile i quantitativi di rifiuti di bordo e di evitare nel limite del possibile di mescolare diversi tipi di rifiuti.</p>
<p class=" man-font-style-italic ">Art. 12 par. 2</p>
<p>(2)  Il conduttore deve rispettare gli obblighi che scaturiscono dalle disposizioni d’esecuzione. In particolare, deve osservare il divieto di immettere o introdurre dall’imbarcazione rifiuti di bordo e parti di carico nella via navigabile oppure di rilasciarli nell’atmosfera, nella misura in cui non siano previste deroghe.</p>
<p><i>Art. 13</i> Obblighi del vettore, del noleggiatore e del destinatario del carico nonché dell’esercente di impianti di trasbordo e di centri di ritiro</p>
<p>Il vettore, il noleggiatore, il destinatario del carico nonché gli esercenti di impianti di trasbordo e di centri di ritiro devono adempiere gli obblighi risultanti nei loro confronti dalle disposizioni d’esecuzione. Per l’adempimento dei propri obblighi possono ricorrere ai servizi di terzi.</p>
</div>
</div></body>
</html>
