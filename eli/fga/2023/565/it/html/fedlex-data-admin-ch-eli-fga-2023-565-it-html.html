<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2023-565-it-docx</title>
</head>
<body><div id="lawcontent"><div id="preface">
<h1 class="erlasstitel botschafttitel ">Notificazione</h1>
<p>Secondo l’articolo 36 della Legge federale del 20 dicembre 1968 sulla procedura amministrativa (PA; RS <i>172.021</i>)</p>
<p><b>PISANO </b>Roberto, nato il 11 luglio 1979 a Gioia Tauro, cittadino italiano, pizzaiolo, ultimo domicilio noto: Bozingenstrasse 138, 2504 Biel/Bienne, ora d’ignota dimora</p>
<p><b>Riferimento atti:</b> 71-2019.43369</p>
<p>In data 10 dicembre 2019 è stato controllato il signor Pisano presso il valico autostradale di Chiasso in uscita dal territorio elvetico a bordo del veicolo Mercedes CLA. Pisano dichiarava agli agenti dell’Ufficio federale della dogana e della sicurezza dei confini (in seguito UDSC) che aveva sbagliato strada e che sarebbe rientrato subito in Svizzera. Vista l’importante quantità di derrate alimentari presenti nella vettura, gli agenti UDSC gli chiedevano la provenienza della merce e Pisano rispondeva che la stessa era stata importata in Svizzera il giorno precedente senza alcuna formalità doganale da sua moglie, Caprino Giada, su suo ordine e che era destinata alla rivendita in Svizzera.</p>
<p>Successivamente il 12 giugno 2020 sono stati controllati il signor Pisano e la signora Caprino nelle retrovie del valico di Rheineck a bordo del veicolo Mercedes CLA. A seguito del controllo operato dagli agenti UDSC è emerso che vi erano merci alimentari caricate sul veicolo. Pisano spiegava agli agenti di non averle dichiarate al momento della sua entrata nel territorio svizzero.</p>
<p>In data 10 dicembre 2019 è stata avviata nei confronti di Pisano Roberto un’inchiesta penale doganale, la stessa ha permesso d’accertare che nei due casi sopracitati, il sig. Pisano ha importato rispettivamente fatto importare dalla moglie Caprino Giada, 387.5 kg di derrate alimentari provenienti dall’Italia, merce destinata alla rivendita in Svizzera. Essa veniva caricata nel veicolo Mercedes CLA in uso ai coniugi ed immessa nel territorio elvetico in omissione delle dovute formalità.</p>
<p>L’omessa dichiarazione di questo genere di derrate alimentari costituisce oggettivamente un’infrazione alla Legge federale sulle dogane del 18 marzo 2005 (LD; RS <i>631.0</i>) nonché alla Legge federale del 12 giugno 2009 concernente l’imposta sul valore aggiunto (LIVA; RS <i>641.20</i>).</p>
<p>A seguito dell’omessa dichiarazione della merce, a torto non sono stati riscossi i seguenti tributi doganali all’importazione</p>
<p></p>
<div class="table"><table border="1">
			
			
			<tr>
				
				<td>
					
					<p>Dazio doganale </p>
				</td>
				<td>
					
					<p>Fr.</p>
				</td>
				<td>
					
					<p>2 069.10</p>
				</td>
			</tr>
			<tr>
				
				<td>
					
					<p>Imposta sul valore aggiunto (IVA) </p>
				</td>
				<td>
					
					<p>Fr.</p>
				</td>
				<td>
					
					<p>   181.45</p>
				</td>
			</tr>
			<tr>
				
				<td>
					
					<p>Interesse di mora</p>
				</td>
				<td>
					
					<p>Fr.</p>
				</td>
				<td>
					
					<p>   177.60</p>
				</td>
			</tr>
			<tr>
				
				<td>
					
					<p class=" man-font-weight-bold ">Totale complessivo</p>
				</td>
				<td>
					
					<p class=" man-font-weight-bold ">Fr.</p>
				</td>
				<td>
					
					<p class=" man-font-weight-bold ">2 428.25</p>
				</td>
			</tr>
		</table></div>
<p>Per il conteggio dettagliato dei tributi si rimanda alla tabella di calcolo compiegata nel dossier depositato presso AD Sud, Via Pioda 10, 6900 Lugano.</p>
<p>Per convertire il valore della merce (da da € in Fr.) sono stati utilizzati i corsi medi mensili, riferiti al mese durante il quale è avvenuto l’acquisto all’estero, pubblicati dall’Amministrazione federale delle contribuzioni (AFC)<sup><a href="#fn-d6e122" id="fnbck-d6e122">1</a></sup>.</p>
<p>Secondo l’articolo 74 LD in concomitanza con l’articolo 57 LIVA, se l’obbligazione doganale non viene pagata entro il termine stabilito a partire dall’esigibilità è riscosso un interesse di mora. Tale interesse è fissato dall’Ordinanza dell’11 dicembre 2009 del DFF concernente l’interesse moratorio e rimuneratorio (RS <i>641.207.1</i>).</p>
<p>L’obbligo di pagare l’interesse di mora inizia con il sorgere dell’obbligazione doganale (art. 69 LD e art. 56 LIVA), rispettivamente secondo le disposizioni di cui all’articolo 186 dell’Ordinanza del 1° novembre 2006 sulle dogane (OD; RS <i>631.01</i>) e termina al momento del pagamento del debito doganale.</p>
<p>Visto quanto precede, basandoci sulle dichiarazioni rilasciate in sede d’interrogatorio dal Sig. Pisano ed in applicazione dell’articolo 12 della Legge federale del 22 marzo 1974 sul diritto penale amministrativo (DPA; RS <i>313.0</i>), in concomitanza con l’articolo 70 LD e con l’articolo 51 LIVA, è nostra intenzione richiedere il pagamento del succitato importo.</p>
<p>Conformemente all’articolo 29 della Legge federale del 20 dicembre 1968 sulla procedura amministrativa (PA; RS <i>172.021</i>), Pisano ha il diritto d’essere sentito prima dell’emanazione della decisione formale. Gli viene pertanto accordato un termine di <b>20 giorni</b>, a contare dalla pubblicazione della presente sul foglio federale, per eventualmente esprimersi in merito. </p>
<p>Trascorso il termine di cui sopra verrà notificata una decisione formale di riscossione posticipata dei tributi.</p>
<p></p>
<div class="table"><table border="1">
			
			
			<tr>
				
				<td>
					
					<p>7 marzo 2023</p>
				</td>
				<td>
					
					<p>Ufficio federale della dogana e della sicurezza dei confini</p>
				</td>
			</tr>
		</table></div>
<div class="footnotes"><p id="fn-d6e122"><sup><a href="#fnbck-d6e122">1</a></sup> <a href="https://www.estv.admin.ch/estv/it/home/imposta-sul-valore-aggiunto/rendiconto-iva/iva-corsi-delle-valute-estere.html" target="_blank">
				Corsi delle valute estere applicabili all’IVA: corso del giorno, corso medio mensile | AFC (admin.ch)
			</a></p></div>
</div></div></body>
</html>
