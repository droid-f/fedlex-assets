<!DOCTYPE HTML>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<p class="man-template-tab-krpr-kurs man-font-style-italic ">Traduzione</p>
<h1 class="erlasstitel botschafttitel ">Accordo<br>tra la Confederazione Svizzera e il Principato del Liechtenstein concernente lo scambio di dati sui giocatori oggetto di una misura di esclusione dal gioco in denaro</h1>
<p class="erlasssubtitel ">Concluso il 20 ottobre 2022<br>Approvato dall’Assemblea federale il …<br>Ratificato con strumenti scambiati il …<br>Entrato in vigore il …</p>
</div>
<div id="preamble">
<p class="man-template-autor ">La Confederazione Svizzera <br>e il Principato del Liechtenstein,</p>
<p class="absatz ">memori degli stretti rapporti di buon vicinato esistenti fra i due Stati;</p>
<p class="absatz ">considerato il Trattato di unione doganale conchiuso il 29 marzo 1923<sup><a href="#fn-d8e28" id="fnbck-d8e28">1</a></sup> tra la Confederazione Svizzera e il Principato del Liechtenstein (Trattato doganale) e il recepimento in base a tale atto di alcune disposizioni della legge federale del 29 settembre 2017<sup><a href="#fn-d8e39" id="fnbck-d8e39">2</a></sup> sui giochi in denaro da parte del Liechtenstein; </p>
<p class="absatz ">desiderosi di collaborare per garantire la protezione dal gioco eccessivo e obbligare a tal fine gli organizzatori di giochi in denaro a comunicarsi, riconoscere e applicare le esclusioni dal gioco pronunciate dagli organizzatori dell’altro Paese;</p>
<p class="absatz ">considerate le analoghe normative legali dei due Stati nel settore dei giochi in denaro,</p>
<p class="man-template-verb ">hanno convenuto quanto segue:</p>
<div class="footnotes">
<p id="fn-d8e28"><sup><a href="#fnbck-d8e28">1</a></sup><sup></sup>  <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p>
<p id="fn-d8e39"><sup><a href="#fnbck-d8e39">2</a></sup><sup></sup>  <a href="https://fedlex.data.admin.ch/eli/cc/2018/795" target="_blank">RS <b>935.51</b></a></p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p class="absatz ">Il presente Accordo disciplina:</p>
<dl>
<dt>a) </dt>
<dd>lo scambio di dati sui giocatori esclusi dal gioco tra organizzatori di giochi in denaro della Svizzera e del Liechtenstein; e</dd>
<dt>b) </dt>
<dd>l’obbligo di riconoscimento e applicazione reciproci delle esclusioni dal gioco pronunciate nell’altro Stato. </dd>
</dl>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Scopo</a>
</h6>
<div class="collapseable"> <p class="absatz ">Il presente Accordo si prefigge di rafforzare la protezione dei giocatori dal gioco eccessivo. </p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Campo d’applicazione</a>
</h6>
<div class="collapseable"> <p class="absatz ">Il presente Accordo si applica agli organizzatori di giochi in denaro che adottano esclusioni dal gioco secondo il diritto loro applicabile. </p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Esclusione dal gioco e scambio di dati</a>
</h6>
<div class="collapseable"> <p class="absatz ">Gli organizzatori di giochi in denaro che constatano un motivo di esclusione secondo il diritto loro applicabile adottano o revocano l’esclusione e sono responsabili per lo scambio di dati secondo il presente Accordo.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Attuazione dello scambio di dati</a>
</h6>
<div class="collapseable"> <p class="absatz "><sup>1</sup> Gli organizzatori di giochi in denaro si comunicano senza indugio e reciprocamente i dati delle persone escluse necessari al riconoscimento e all’applicazione dell’esclusione dal gioco.</p>
<p class="absatz "><sup>2</sup> Scambiano a tal fine i seguenti dati sulle persone escluse:</p>
<dl>
<dt>a) </dt>
<dd>nome e cognome; </dd>
<dt>b) </dt>
<dd>data di nascita;</dd>
<dt>c) </dt>
<dd>cittadinanza; </dd>
<dt>d) </dt>
<dd>data di adozione dell’esclusione.</dd>
</dl>
<p class="absatz "><sup>3</sup> Non appena viene revocata un’esclusione dal gioco, i dati della persona interessata devono immediatamente cessare di essere accessibili agli organizzatori di giochi in denaro dell’altro Paese.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Registro</a>
</h6>
<div class="collapseable"> <p class="absatz ">Gli organizzatori di giochi in denaro possono tenere un registro comune ai fini dello scambio di dati secondo il presente Accordo.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Riconoscimento e applicazione delle esclusioni dal gioco</a>
</h6>
<div class="collapseable"> <p class="absatz ">Le esclusioni dal gioco adottate in uno Stato contraente sono riconosciute e applicate dagli organizzatori di giochi in denaro dell’altro Stato contraente. </p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Obbligo d’informazione degli organizzatori di giochi in denaro</a>
</h6>
<div class="collapseable"> <p class="absatz ">Gli organizzatori di giochi in denaro che adottano l’esclusione informano per scritto la persona interessata del fatto che l’esclusione vale anche nell’altro Paese.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Diritti dei giocatori</a>
</h6>
<div class="collapseable"> <p class="absatz ">I giocatori esclusi possono in particolare, secondo il diritto applicabile all’organizzatore di giochi in denaro che ha pronunciato l’esclusione: </p>
<dl>
<dt>a) </dt>
<dd>contestare la loro iscrizione nel registro delle persone escluse dal gioco; </dd>
<dt>b) </dt>
<dd>chiedere la revoca dell’esclusione.</dd>
</dl>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Protezione dei dati</a>
</h6>
<div class="collapseable"> <p class="absatz ">Gli organizzatori di giochi in denaro osservano le disposizioni sulla protezione dei dati loro applicabili. </p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Conseguenze in caso di violazione</a>
</h6>
<div class="collapseable"> <p class="absatz ">La violazione degli obblighi stabiliti dal presente Accordo è sanzionata secondo il diritto applicabile all’organizzatore inadempiente. </p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Disposizione transitoria</a>
</h6>
<div class="collapseable"> <p class="absatz ">Gli organizzatori di giochi in denaro informano i giocatori da loro esclusi dal gioco prima dell’entrata in vigore del presente Accordo sull’estensione dell’esclusione dal gioco, a condizione che l’onere che ne risulta sia ammissibile. </p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Durata di validità e denuncia dell’Accordo</a>
</h6>
<div class="collapseable"> <p class="absatz "><sup>1</sup> Il presente Accordo è concluso a tempo indeterminato.</p>
<p class="absatz "><sup>2</sup> Ogni Stato contraente può denunciare il presente Accordo in ogni momento mediante notificazione all’altro Stato contraente.</p>
<p class="absatz "><sup>3</sup> L’Accordo cessa di essere in vigore dodici mesi dopo tale notificazione. </p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Entrata in vigore</a>
</h6>
<div class="collapseable"> <p class="absatz ">Il presente Accordo entra in vigore 60 giorni dopo il giorno in cui gli Stati contraenti si sono reciprocamente notificati che le condizioni interne sono adempiute. È determinante la data dell’ultima notificazione. </p>
<p class="absatz ">Fatto a Berna, il 20 ottobre 2022, in due originali in lingua tedesca.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">Per la <br>Confederazione Svizzera:</p>
					<p class="unterschriftenfi ">Karin Keller-Sutter</p>
				</td>
				<td>
					
					<p class="unterschriftenfi1 ">Per il <br>Principato del Liechtenstein:</p>
					<p class="unterschriftenfi ">Sabine Monauni</p>
				</td>
			</tr>
		</table></div>
<p class="abstand1seite "></p>
</div></article></main>
</div></body>
</html>
