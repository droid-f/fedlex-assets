<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2023-314-it-docx</title>
</head>
<body><div id="lawcontent">
<div id="preface">
<!--23.008--><p class="srnummer ">23.008</p>
<h1 class="erlasstitel botschafttitel ">Rapporto<br>concernente le misure tariffali adottate nel 2022</h1>
<p>dell’11 gennaio 2023</p>
<p></p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 In generale</a>
</h1>
<div class="collapseable">
<p>Con il presente rapporto il Consiglio federale informa l’Assemblea federale sulle misure che ha adottato nell’anno in rassegna in virtù della legge del 9 ottobre 1986<sup><a href="#fn-d6e20" id="fnbck-d6e20">1</a></sup> sulla tariffa delle dogane (LTD), della legge federale del 15 dicembre 2017<sup><a href="#fn-d6e30" id="fnbck-d6e30">2</a></sup> sull’importazione di prodotti agricoli trasformati e della legge del 9 ottobre 1981<sup><a href="#fn-d6e40" id="fnbck-d6e40">3</a></sup> sulle preferenze tariffali.</p>
<p>Spetta all’Assemblea federale decidere se le misure adottate nell’anno in rassegna debbano restare in vigore oppure essere completate o modificate (art. 13 cpv. 2 LTD).</p>
<p>Gli atti normativi in virtù dei quali sono state poste in vigore le misure presentate qui di seguito sono stati pubblicati nella Raccolta ufficiale delle leggi federali. Non saranno pertanto pubblicati nuovamente nel contesto del presente rapporto.</p>
<p>La pubblicazione dell’attribuzione e dell’utilizzo dei contingenti doganali di cui all’articolo 15 dell’ordinanza del 26 ottobre 2011<sup><a href="#fn-d6e56" id="fnbck-d6e56">4</a></sup> sulle importazioni agricole (OIAgr) avviene esclusivamente su Internet all’indirizzo www.import.ufag.admin.ch.</p>
<p>Su questa pagina sono pubblicati anche gli adeguamenti apportati all’imposizione doganale per lo zucchero, i cereali e i prodotti con prezzi soglia o valore indicativo d’importazione (alimenti per animali, semi oleosi e cereali diversi da quelli per l’alimentazione umana).</p>
<p>Nell’anno in rassegna non sono state adottate misure in virtù della legge federale sull’importazione di prodotti agricoli trasformati o della legge sulle preferenze tariffali.</p>
<p></p>
<p></p>
<div class="footnotes">
<p id="fn-d6e20"><sup><a href="#fnbck-d6e20">1</a></sup> <a href="https://fedlex.data.admin.ch/eli/cc/1987/1871_1871_1871" target="_blank">RS <b>632.10</b></a></p>
<p id="fn-d6e30"><sup><a href="#fnbck-d6e30">2</a></sup> <a href="https://fedlex.data.admin.ch/eli/cc/2018/629" target="_blank">RS <b>632.111.72</b></a></p>
<p id="fn-d6e40"><sup><a href="#fnbck-d6e40">3</a></sup> <a href="https://fedlex.data.admin.ch/eli/cc/1982/164_164_164" target="_blank">RS <b>632.91</b></a></p>
<p id="fn-d6e56"><sup><a href="#fnbck-d6e56">4</a></sup> <a href="https://fedlex.data.admin.ch/eli/cc/2011/770" target="_blank">RS <b>916.01</b></a></p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Misure fondate sulla legge sulla tariffa delle dogane: modifiche dell’OIAgr</a>
</h1>
<div class="collapseable"><section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Sulla decisione: n. II della modifica del 23 settembre 2022</a>
</h2>
<div class="collapseable"></div></section></div></section></main><div id="annex">
<section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">(RU <i>2022 </i>558)</a>
</h1>
<div class="collapseable">
<p class=" man-font-style-italic man-text-align-left ">Adeguamento della suddivisione del contingente doganale parziale n. 14.4 per i prodotti a base di patate a partire dal 2023</p>
<p>Con la decisione del 23 settembre 2022, l’Ufficio federale dell’agricoltura (UFAG) ha adeguato la suddivisione del contingente doganale parziale n. 14.4 per i prodotti a base di patate nelle categorie dei semilavorati e dei prodotti finiti (p. es. patatine fritte) con effetto dal 1° gennaio 2023. Dal 1° gennaio 2022 le quote di contingente per i semilavorati vengono distribuite in base all’ordine temporale di accettazione della dichiarazione doganale. La quantità dei prodotti semilavorati è stata significativamente inferiore alle 1500 tonnellate in equivalenti di patate del contingente. Invece negli ultimi anni la domanda per le quote di prodotti finiti messe all’asta ha rappresentato il doppio e a volte addirittura il triplo del quantitativo di 2500 tonnellate offerto. D’intesa con l’organizzazione settoriale Swisspatat, l’UFAG ha quindi ridotto a 1000 tonnellate la quantità per i prodotti semilavorati e aumentato quella per i prodotti finiti a 3000 tonnellate in equivalenti di patate.</p>
</div></section><section id="lvl_2.2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2.2">2.2 Sulla decisione: modifica del 25 novembre 2022</a>
</h1>
<div class="collapseable"><section id="lvl_2.2/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2.2/lvl_u1">(RU <i>2022 </i>763)</a>
</h2>
<div class="collapseable">
<p class=" man-font-style-italic man-text-align-left ">Liberazione dei contingenti doganali parziali del contingente n. 27 per i cereali panificabili dal 2023</p>
<p>Dopo che il contingente doganale per i cereali panificabili è stato aumentato da 60 000 a 130 000 tonnellate a causa dello scarso raccolto indigeno del 2021, l’organizzazione settoriale swiss granum stima che il raccolto del 2022, insieme al consueto contingente doganale di 70 000 tonnellate, sarà sufficiente a rifornire il mercato interno fino al prossimo raccolto. Su richiesta dell’organizzazione settoriale, l’UFAG ha quindi suddiviso il consueto quantitativo del contingente doganale, senza aumentarlo nuovamente, in cinque parti – da 10 000 a 20 000 tonnellate – che saranno distribuite dal 4 gennaio, dal 1° marzo, dal 3 maggio, dal 5 settembre e dal 7 novembre 2023 secondo l’ordine temporale di accettazione delle dichiarazioni doganali.</p>
</div></section></div></section><section id="lvl_2.3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2.3">2.3 Sulla decisione: modifica del 5 dicembre 2022</a>
</h1>
<div class="collapseable"><section id="lvl_2.3/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2.3/lvl_u1">(RU <i>2022</i> 851)</a>
</h2>
<div class="collapseable">
<p class=" man-font-style-italic man-text-align-left ">Aumento temporaneo del contingente doganale parziale n. 07.4 per burro e altre materie grasse del latte per il 2023</p>
<p>Il 5 dicembre 2022 l’UFAG ha deciso di aumentare il contingente doganale parziale n. 07.4 per il burro e gli altri grassi derivati del latte di 3000 tonnellate dal 1° gennaio al 31 dicembre 2023, secondo quanto richiesto dall’organizzazione settoriale IP latte. L’industria stima che, a differenza degli anni precedenti, nel 2023 l’offerta interna di burro non sarà sufficiente a soddisfare completamente la domanda. Il volume totale di latte probabilmente rimarrà basso, motivo per cui rimarrà troppa poca materia prima per produrre burro oltre che formaggio.</p>
</div></section></div></section><section id="lvl_2.4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2.4">2.4 Per informazione: modifiche del 3 febbraio, 15 marzo, 14 giugno, 9 agosto e 26 settembre 2022</a>
</h1>
<div class="collapseable"><section id="lvl_2.4/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2.4/lvl_u1">(RU <i>2022</i> 70, 185, 365, 447 e 557)</a>
</h2>
<div class="collapseable">
<p class=" man-font-style-italic man-text-align-left ">Aumenti temporanei del contingente doganale parziale n. 07.4 per burro e altre materie grasse del latte</p>
<p>Conformemente all’articolo 36 OIAgr, in caso di insufficiente approvvigionamento del mercato indigeno, l’UFAG può aumentare temporaneamente il contingente doganale parziale n. 07.4 per burro e altre materie grasse provenienti dal latte dopo aver sentito le cerchie interessate. Nell’anno in rassegna, secondo quanto richiesto dall’IP latte, il contingente doganale parziale è stato aumentato cinque volte, per un totale di 6000 tonnellate, passando così da 100 a 6100 tonnellate.</p>
<p>Gli aumenti graduali del contingente doganale parziale si sono resi necessari in quanto l’offerta interna di burro nell’anno in rassegna era troppo esigua per soddisfare la domanda. I motivi sono stati sia una bassa quantità totale di latte dovuta alla scarsa quantità di foraggio dell’anno piovoso precedente e al semestre estivo siccitoso del 2022, sia il fatto che in Svizzera la maggior parte del latte continua a essere trasformata in formaggio, il che comporta un basso volume di latte da destinare alla produzione di burro.</p>
<p>Poiché queste misure non sono più in vigore, l’Assemblea federale non deve pronunciarsi al riguardo (art. 13 cpv. 2 LTD).</p>
</div></section></div></section><section id="lvl_2.5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2.5">2.5 Per informazione: modifiche del 1° febbraio e del 20 aprile e numero I della modifica del 23 settembre 2022</a>
</h1>
<div class="collapseable"><section id="lvl_2.5/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2.5/lvl_u1">(RU <i>2022</i> 116, 280 e 558)</a>
</h2>
<div class="collapseable">
<p class=" man-font-style-italic man-text-align-left ">Aumenti temporanei dei contingenti doganali parziali n. 14.2 per le patate destinate alla valorizzazione e n. 14.3 per le patate da tavola</p>
<p>Vista la carenza sul mercato svizzero di patate destinate alla valorizzazione e di patate da tavola dovuta al cattivo raccolto del 2021 e alle scarse prospettive di raccolto per il 2022, nell’anno in rassegna l’organizzazione settoriale Swisspatat ha presentato diverse richieste di aumento dei corrispondenti contingenti doganali parziali.</p>
<p>In primo luogo, l’UFAG ha aumentato di 20 000 tonnellate, dal 1° marzo al 30 giugno 2022, il contingente doganale parziale n. 14.2 per le patate destinate alla valorizzazione. A causa delle scarse prospettive di raccolto dovute all’estate siccitosa del 2022, a fine 2022 e a gennaio 2023 sono stati necessari ulteriori aumenti del contingente doganale parziale. L’UFAG ha sbloccato, dal 17 ottobre al 31 dicembre 2022, 15 000 tonnellate del contingente doganale parziale per le patate destinate alla valorizzazione e altre 5000 tonnellate dal 1° al 31 gennaio 2023.</p>
<p>L’UFAG ha inoltre aumentato di 20 000 tonnellate, dal 1° marzo al 15 luglio 2022, il contingente doganale parziale n. 14.3 per le patate da consumo e una seconda volta, dal 15 maggio al 31 luglio 2022, di 5000 tonnellate.</p>
<p>Poiché queste misure non sono più in vigore, l’Assemblea federale non deve pronunciarsi al riguardo (art. 13 cpv. 2 LTD).</p>
</div></section></div></section><section id="lvl_2.6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2.6">2.6 Per informazione: modifiche del 18 marzo, 30 marzo, 23 maggio e 10 giugno 2022</a>
</h1>
<div class="collapseable"><section id="lvl_2.6/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2.6/lvl_u1">(RU <i>2022 187</i>, 215, 315 e 372)</a>
</h2>
<div class="collapseable">
<p class=" man-font-style-italic man-text-align-left ">Aumenti temporanei del contingente doganale n. 27 per i cereali panificabili e modifiche alla liberazione delle quantità parziali dei contingenti doganali</p>
<p>Il tempo umido e freddo, il maltempo e la limitata transitabilità dei terreni saturi d’acqua hanno avuto un impatto negativo sulla raccolta dei cereali in Svizzera e in gran parte d’Europa nel 2021. Su richiesta di Swiss granum, l’organizzazione settoriale dei produttori di cereali, semi oleosi e colture proteiche, il Consiglio federale ha quindi aumentato due volte, il 30 marzo e il 10 giugno 2022, per un totale di 60 000 tonnellate, il contingente doganale per i cereali panificabili portandolo da 70 000 a 130 000 tonnellate. Prima di queste decisioni, il 18 marzo e il 23 maggio 2022 l’UFAG ha anticipato la liberazione dei quantitativi di contingenti doganali ancora disponibili. Con l’aumento del contingente doganale, il Consiglio federale ha stabilito anche la liberazione delle nuove quantità parziali. Ciò ha permesso la liberazione di 70 000 tonnellate; il primo aumento, di 40 000 tonnellate, è avvenuto nella prima metà del 2022. Le 20 000 tonnellate del secondo aumento sono state sbloccate il 1° settembre e il 3 novembre 2022, fissando il termine per l’importazione al 31 dicembre 2022.</p>
<p>Poiché queste misure non sono più in vigore, l’Assemblea federale non deve pronunciarsi al riguardo (art. 13 cpv. 2 LTD).</p>
<p></p>
</div></section></div></section>
</div>
</div></body>
</html>
