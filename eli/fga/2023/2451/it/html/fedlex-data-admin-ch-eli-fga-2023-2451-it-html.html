<!DOCTYPE HTML>
<html>
<head>
<meta http-equiv="Content-Type" content="text/html; charset=UTF-8">
<title>input-it</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Decisione<br>relativa all’attribuzione dei mandati di prestazioni<br>nel campo della medicina altamente specializzata (MAS): <br>trattamenti urologici complessi negli adulti – linfoadenectomia retroperitoneale dopo chemioterapia nei tumori del testicolo</h1>
<p class="erlassdatum ">del 24 agosto 2023</p>
</div>
<div id="preamble">
<p class="absatz ">In occasione della seduta del 24 agosto 2023, l’organo decisionale previsto dalla Convenzione intercantonale sulla medicina altamente specializzata (Organo decisionale MAS), dopo aver preso visione della proposta dell’Organo scientifico MAS e conformemente all’articolo 39 capoverso 2<sup>bis </sup>della legge federale sull’assicurazione malattie del 18 marzo 1994 (LAMal; RS <i>832.10</i>) e all’articolo 3 capoversi 3, 4 e 5 della Convenzione intercantonale sulla medicina altamente specializzata (CIMAS), ha deciso quanto segue:</p>
<p class="man-template-tab-untertit ">1. Attribuzione</p>
<p class="absatz ">La linfoadenectomia retroperitoneale dopo chemioterapia nei tumori del testicolo è stata assegnata alla medicina altamente specializzata con decisione del 12 marzo 2020, pubblicata il 31 marzo 2020. Le corrispondenti prestazioni sono attribuite ai seguenti centri ospedalieri:</p>
<dl>
<dt>– </dt>
<dd>Insel Gruppe AG, Inselspital Universitätsspital Bern, Bern</dd>
<dt>– </dt>
<dd>Kantonsspital St. Gallen, St. Gallen</dd>
<dt>– </dt>
<dd>Centre hospitalier universitaire vaudois, Lausanne</dd>
<dt>– </dt>
<dd>Universitätsspital Zürich, Zürich</dd>
</dl>
<p class="absatz ">La decisione costituisce parte integrante dell’elenco dei centri ospedalieri comune dei Cantoni aderenti alla Convenzione, predisposto ai sensi dell’articolo 39 LAMal in combinato disposto con l’articolo 3 capoverso 4 CIMAS.</p>
<p class="man-template-tab-untertit ">2. Esigenze</p>
<p class="absatz ">Per l’attribuzione del mandato di prestazioni, i centri sopra elencati devono soddisfare esigenze specifiche definite dall’Organo scientifico MAS sulla base dei criteri di pianificazione previsti dalla CIMAS e dei criteri di pianificazione del fabbisogno sanciti da LAMal e OAMal (vedi allegato I). </p>
<p class="absatz ">Tali esigenze devono essere rispettate in modo cumulativo per l’intera durata del mandato di prestazioni. Eventuali inosservanze possono condurre alla revoca del mandato.</p>
<p class="man-template-tab-untertit ">3. Oneri</p>
<p class="absatz ">I centri sopra elencati devono adempiere, per l’intera durata del mandato di prestazioni MAS, ai seguenti oneri:</p>
<dl>
<dt>a) </dt>
<dd>osservanza delle disposizioni dell’ordinanza del 27 giugno 1995 sull’assicurazione malattie (OAMal; RS <i>832.102</i>) riguardanti gli ospedali, incluse in particolare quelle entrate in vigore il 1° gennaio 2022 (RU <i>2021</i> 439);</dd>
<dt>b) </dt>
<dd>assunzione dei compiti previsti dal mandato e rispetto delle esigenze connesse;</dd>
<dt>c) </dt>
<dd>dovere di collaborazione per quanto riguarda il rispetto degli oneri e delle esigenze nonché le verifiche in merito alla loro osservanza;</dd>
<dt>d) </dt>
<dd>rendiconto al Segretariato di progetto MAS all’attenzione degli organi CIMAS:<dl>
<dt>a. </dt>
<dd>comunicazione immediata di eventuali scostamenti dalle esigenze qualitative e dei cambiamenti riguardanti la struttura o il personale suscettibili di influire sulla garanzia della qualità (ad es. ristrutturazioni, direzione clinica, responsabilità medica o infermieristica vacanti);</dd>
<dt>b. </dt>
<dd>inoltro annuale dei dati rilevati nell’ambito del set di dati minimo MAS (vedi allegato II) inerenti alla qualità dei processi e dell’esito, incluso il numero di casi; i centri trasmettono in modo coordinato al Segretariato di progetto MAS i dati standardizzati direttamente comparabili e designano una persona a ciò preposta;</dd>
<dt>c. </dt>
<dd>attribuzione al gestore del registro dell’autorizzazione di trasmettere i dati rilevati al Segretariato di progetto MAS;</dd>
<dt>d. </dt>
<dd>stesura di un rapporto sulle attività d’insegnamento, perfezionamento e ricerca due e cinque anni dopo l’entrata in vigore del mandato di prestazioni; </dd>
</dl>
</dd>
<dt>e) </dt>
<dd>rilevazione uniforme e trasmissione al registro della qualità della Società svizzera di urologia delle informazioni contenute nel set di dati minimo (vedi allegato II) per ciascun/ciascuna paziente MAS;</dd>
<dt>f) </dt>
<dd>contributo ai costi di tenuta del registro della qualità della Società svizzera di urologia; i costi a carico del centro che beneficia dell’attribuzione MAS sono determinati sulla base delle condizioni del gestore del registro;</dd>
<dt>g) </dt>
<dd>svolgimento regolare di audit indipendenti dei dati rilevati nel registro ai fini di garanzia della qualità e assunzione dei relativi costi; i risultati degli audit sono resi noti agli organi CIMAS con esplicita menzione dei centri oggetto dei controlli;</dd>
<dt>h) </dt>
<dd>i dati di base del set di dati minimo (vedi allegato II) devono essere completi almeno all’85 % (non più del 15 % di punti dati mancanti); l’esigenza riguardante la completezza dei dati deve risultare soddisfatta nella misura indicata due anni dopo l’attribuzione del mandato di prestazioni; la verifica viene effettuata nel terzo anno di mandato;</dd>
<dt>i) </dt>
<dd>i dati di follow-up del set di dati minimo (vedi allegato II) devono essere completi almeno al 75 % (non più del 25 % di punti dati mancanti); l’esigenza riguardante la completezza dei dati deve risultare soddisfatta nella misura indicata due anni dopo l’attribuzione del mandato di prestazioni; la verifica viene effettuata nel terzo anno di mandato.</dd>
</dl>
<p class="absatz ">Tali oneri devono essere rispettati in modo cumulativo per l’intera durata del mandato di prestazioni. Eventuali inosservanze possono condurre alla revoca del mandato.</p>
<p class="man-template-tab-untertit ">4. Scadenza</p>
<p class="absatz ">Le decisioni di attribuzione giungono a scadenza il 30 giugno 2030.</p>
<p class="man-template-tab-untertit ">5. Motivazione</p>
<p class="absatz ">Per la motivazione si rimanda al rapporto conclusivo «Valutazione – trattamenti urologici complessi negli adulti – Rapporto esplicativo per l’attribuzione delle prestazioni» del 24 agosto 2023.</p>
<p class="man-template-tab-untertit ">6. Entrata in vigore</p>
<p class="absatz ">La presente decisione entra in vigore il 1° luglio 2024.</p>
<p class="man-template-tab-untertit ">7. Indicazione dei rimedi giuridici</p>
<p class="absatz ">Contro questa decisione è possibile interporre ricorso presso il Tribunale amministrativo federale entro 30 giorni dalla data di pubblicazione nel Foglio federale (art. 90<i>a </i>cpv. 2 della legge federale sull’assicurazione malattie del 18 marzo 1994 in combinato disposto con l’art. 12 della Convenzione intercantonale sulla medicina altamente specializzata).</p>
<p class="man-template-tab-untertit ">Precisazione per i fornitori di prestazioni esclusi dall’attribuzione </p>
<p class="absatz ">Ai fornitori di prestazioni esclusi dall’attribuzione viene notificata una decisione individuale separata contenente la motivazione dettagliata nonché l’indicazione dei rimedi giuridici. Contro tale decisione è possibile interporre ricorso entro 30 giorni presso il Tribunale amministrativo federale. In conformità alla sentenza del Tribunale amministrativo federale C-1313/2019, C-2654/2019 dell’11 novembre 2021 (consid. 4.6), in caso di ricorso questo deve essere interposto unicamente contro la decisione individuale e non contro la presente decisione.</p>
<p class="man-template-tab-untertit ">Comunicazione e pubblicazione</p>
<p class="absatz ">Il rapporto conclusivo «Valutazione – trattamenti urologici complessi negli adulti – Rapporto esplicativo per l’attribuzione delle prestazioni» del 24 agosto 2023 può essere consultato sul sito internet della Conferenza svizzera delle direttrici e dei direttori cantonali della sanità (<a href="http://www.gdk-cds.ch" target="_blank">
				www.gdk-cds.ch
			</a>).</p>
<p class="absatz ">La presente decisione è pubblicata nel Foglio federale.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">31 ottobre 2023</p>
				</td>
				<td>
					
					<p class="unterschriftenfi1 ">Per l’Organo decisionale MAS:</p>
					<p class="unterschriftenfi ">La presidente, Natalie Rickli</p>
				</td>
			</tr>
		</table></div>
</div>
<div id="annex">
<section id="annex_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_I">Allegato I  <br>alla decisione relativa all’attribuzione dei mandati di prestazioni nel campo della medicina altamente specializzata (MAS): trattamenti urologici complessi negli adulti – linfoadenectomia retroperitoneale dopo chemioterapia nei tumori del testicolo</a>
</h1>
<div class="collapseable"><section id="annex_I/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_I/lvl_u1">Numero minimo di casi</a>
</h2>
<div class="collapseable">
<p class="absatz ">Almeno cinque casi corrispondenti alla definizione MAS per anno e per sede.</p>
<p class="man-template-tab-untertit ">Qualità strutturali</p>
<p class="absatz ">Nel centro MAS devono essere disponibili le seguenti figure professionali: </p>
<dl>
<dt>– </dt>
<dd>chirurgo/chirurga responsabile e un sostituto/una sostituta con titolo di formazione approfondita in urologia operatoria</dd>
</dl>
<p class="absatz ">Per il trattamento di eventuali complicanze, nel centro MAS devono essere disponibili 24 ore su 24, 7 giorni su 7, con possibilità di (re)intervento chirurgico entro 30 minuti, le seguenti figure professionali:</p>
<dl>
<dt>– </dt>
<dd>medico con formazione approfondita in urologia operatoria</dd>
<dt>– </dt>
<dd>chirurgo/chirurga viscerale</dd>
<dt>– </dt>
<dd>chirurgo/chirurga vascolare</dd>
<dt>– </dt>
<dd>chirurgo toracico/chirurga toracica</dd>
</dl>
<p class="absatz ">Infrastruttura che deve essere disponibile 24 ore su 24, 7 giorni su 7, nel centro MAS:</p>
<dl>
<dt>– </dt>
<dd>reparto di medicina intensiva (riconosciuto dalla Società svizzera di medicina intensiva)</dd>
<dt>– </dt>
<dd>radiologia diagnostica</dd>
<dt>– </dt>
<dd>radiologia interventistica</dd>
<dt>– </dt>
<dd>centro dialisi</dd>
<dt>– </dt>
<dd>servizio di terapia del dolore</dd>
</dl>
<p class="man-template-tab-untertit ">Qualità del processo</p>
<p class="absatz ">Ogni caso è presentato nel board oncologico interdisciplinare. I requisiti relativi al board oncologico sono definiti nell’allegato IV. </p>
<p class="man-template-tab-untertit ">Attività d’insegnamento, perfezionamento e ricerca</p>
<dl>
<dt>– </dt>
<dd>Riconoscimento ISFM quale centro di perfezionamento professionale di categoria A1 in urologia operatoria (formazione approfondita).</dd>
<dt>– </dt>
<dd>Rispetto delle esigenze fissate dall’Organo scientifico MAS in materia di insegnamento, perfezionamento e ricerca (vedi allegato III).</dd>
</dl>
</div></section></div></section><section id="annex_II"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_II">Allegato II  <br>alla decisione relativa all’attribuzione dei mandati di prestazioni nel campo della medicina altamente specializzata (MAS): trattamenti urologici complessi negli adulti – linfoadenectomia retroperitoneale dopo chemioterapia nei tumori del testicolo</a>
</h1>
<div class="collapseable"><section id="annex_II/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_II/lvl_u1">Set di dati minimo per il rapporto agli organi CIMAS</a>
</h2>
<div class="collapseable">
<p class="absatz ">I seguenti dati relativi a tutti i centri svizzeri devono essere trasmessi in modo coordinato, ma suddivisi per centro, al Segretariato di progetto MAS da parte di una persona a ciò preposta.</p>
<p></p>
<div class="table"><table border="1">
			
			
			<tr>
				
				
				<th class=" man-text-align-left ">
					
					<p class="man-template-tab-kpf ">Set di dati (dati di base)</p>
				</th>
				<th class=" man-text-align-left ">
					
					<p class="man-template-tab-kpf ">RLA</p>
				</th>
			</tr>
			<tr>
				
				<td>
					
					<p class="man-template-tab-krpr ">Età</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Stadio del tumore</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Punteggio ASA (American Society of Anesthesiologists-Score)</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Punteggio-classificazione Clavien Dindo</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Durata della degenza</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Durata della degenza in terapia intensiva</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Patologia</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Protesi vascolare (vena cava, aorta, entrambe)</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Resezione parziale di colon, fegato, milza, rene, polmone</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Template completo, template parziale (localizzazione)</p>
				</td>
				<td>
					
					<p class="man-template-tab-krpr ">x</p>
				</td>
			</tr>
		</table></div>
<p></p>
<div class="table"><table border="1">
			
			
			<tr>
				
				
				<th class=" man-text-align-left ">
					
					<p class="man-template-tab-kpf ">Set di dati (follow-up)</p>
				</th>
				<th class=" man-text-align-left ">
					
					<p class="man-template-tab-kpf ">RLA</p>
				</th>
			</tr>
			<tr>
				
				<td>
					
					<p class="man-template-tab-krpr ">Complicanze 30 e 90 giorni dopo l’intervento</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Sopravvivenza specifica per il tumore</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Sopravvivenza complessiva</p>
				</td>
				<td>
					
					<p class="man-template-tab-krpr ">x</p>
				</td>
			</tr>
			<tr>
				
				<td>
					
					<p class="man-template-tab-krpr ">Sopravvivenza senza malattia</p>
				</td>
				<td>
					
					<p class="man-template-tab-krpr ">x</p>
				</td>
			</tr>
		</table></div>
</div></section></div></section><section id="annex_III"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_III">Allegato III  <br>alla decisione relativa all’attribuzione dei mandati di prestazioni nel campo della medicina altamente specializzata (MAS): trattamenti urologici complessi negli adulti – linfoadenectomia retroperitoneale dopo chemioterapia nei tumori del testicolo</a>
</h1>
<div class="collapseable"><section id="annex_III/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_III/lvl_u1">Schema di valutazione delle esigenze in materia di insegnamento, perfezionamento e ricerca</a>
</h2>
<div class="collapseable">
<p></p>
<div class="table"><table border="1">
			
			
			<tr>
				
				<td>
					
					<p class="man-template-tab-krpr ">1</p>
				</td>
				<td>
					
					<p class="man-template-tab-krpr ">Formazione</p>
				</td>
				<td>
					
					<p class="man-template-tab-krpr ">Nessuno studente/nessuna studentessa in medicina in formazione</p>
				</td>
				<td>
					
					<p class="man-template-tab-krpr ">0 punti</p>
				</td>
			</tr>
			<tr>
				
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr ">Almeno uno studente/una studentessa in medicina per semestre in ciclo di studi strutturato</p>
				</td>
				<td>
					
					<p class="man-template-tab-krpr ">1 punto</p>
				</td>
			</tr>
			<tr>
				
				<td>
					
					<p class="man-template-tab-krpr ">2</p>
				</td>
				<td>
					
					<p class="man-template-tab-krpr ">Perfezionamento</p>
				</td>
				<td>
					
					<p class="man-template-tab-krpr ">Nessun/nessuna aspirante al titolo di formazione approfondita in urologia operatoria </p>
				</td>
				<td>
					
					<p class="man-template-tab-krpr ">0 punti</p>
				</td>
			</tr>
			<tr>
				
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr ">Almeno un posto di perfezionamento in urologia operatoria occupato in permanenza in modo documentato</p>
				</td>
				<td>
					
					<p class="man-template-tab-krpr ">1 punto</p>
				</td>
			</tr>
			<tr>
				
				<td>
					
					<p class="man-template-tab-krpr ">3</p>
				</td>
				<td>
					
					<p class="man-template-tab-krpr ">Ricerca <br>(clinica e/o di base)</p>
				</td>
				<td>
					
					<p class="man-template-tab-krpr ">Nessuna ricerca relativa a tumori maligni nel settore dell’urologia</p>
				</td>
				<td>
					
					<p class="man-template-tab-krpr ">0 punti</p>
				</td>
			</tr>
			<tr>
				
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr ">Ricerca minima relativa a tumori maligni nel settore dell’urologia (partecipazione a studi multicentro e impiego di almeno una study nurse/uno study coordinator) </p>
				</td>
				<td>
					
					<p class="man-template-tab-krpr ">1 punto</p>
				</td>
			</tr>
			<tr>
				
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr "></p>
				</td>
				<td>
					
					<p class="man-template-tab-krpr ">Ricerca relativa a tumori maligni nel settore dell’urologia (direzione di uno studio multicentro)</p>
				</td>
				<td>
					
					<p class="man-template-tab-krpr ">2 punti</p>
				</td>
			</tr>
			<tr>
				
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">4</p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Pubblicazioni (peer-reviewed)</p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Nessuna pubblicazione figurante in Pubmed relativa a tumori maligni nel settore dell’urologia </p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">0 punti</p>
				</td>
			</tr>
			<tr>
				
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message"></p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message"></p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Una pubblicazione all’anno figurante in Pubmed relativa a tumori maligni nel settore dell’urologia (un membro del team è primo, secondo o ultimo autore; per gli studi multicentrici sono presi in considerazione anche i membri coautori)</p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">1 punto</p>
				</td>
			</tr>
			<tr>
				
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message"></p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message"></p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Più di una pubblicazione all’anno figurante in Pubmed relativa a tumori maligni nel settore dell’urologia (un membro del team è primo, secondo o ultimo autore; per gli studi multicentrici sono presi in considerazione anche i membri coautori)</p>
				</td>
				<td>
					
					<p class="man-template-tab-krpr " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">2 punti</p>
				</td>
			</tr>
		</table></div>
<p class="absatz ">Il criterio «Partecipazione attiva a insegnamento, perfezionamento e ricerca» è considerato soddisfatto se sono ottenuti almeno <b>quattro punti (sui sei possibili)</b>.</p>
<p class=" man-text-align-left "><br></p>
</div></section></div></section><section id="annex_IV"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_IV">Allegato IV  <br>alla decisione relativa all’attribuzione dei mandati di prestazioni nel campo della medicina altamente specializzata (MAS): trattamenti urologici complessi negli adulti – linfoadenectomia retroperitoneale dopo chemioterapia nei tumori del testicolo</a>
</h1>
<div class="collapseable"><section id="annex_IV/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_IV/lvl_u1">Requisiti vincolanti per i board oncologici MAS</a>
</h2>
<div class="collapseable">
<p class="absatz ">Nei punti da 1 a 3 sono indicati i requisiti vincolanti per i board oncologici MAS. Il punto 4 rimanda a ulteriori principi di ordine generale la cui applicazione nell’organizzazione e nello svolgimento di board oncologici è raccomandata dall’Organo scientifico MAS.</p>
<p class="absatz "><b>Chiarimento terminologico</b></p>
<p class="absatz ">Il board oncologico è un organo medico specialistico interdisciplinare, incaricato di mettere a punto piani di trattamento diagnostici e terapeutici personalizzati per pazienti che soffrono di patologie maligne. Il board oncologico multidisciplinare è un elemento chiave obbligatorio della qualità del processo per i due seguenti sottosettori dei trattamenti urologici complessi negli adulti:</p>
<dl>
<dt>– </dt>
<dd>linfoadenectomia retroperitoneale dopo chemioterapia nei tumori del testicolo</dd>
<dt>– </dt>
<dd>cistectomie radicali e semplici (solo se l’intervento è reso necessario da una malattia di base maligna) </dd>
</dl>
<p class="absatz "><b>2.</b><b> Funzionamento e requisiti qualitativi del board oncologico MAS</b></p>
<p class="absatz ">2.1  Ogni diagnosi primaria di tumore maligno viene sottoposta a un board oncologico interdisciplinare. In linea di principio, ogni paziente è presentato/a al board prima dell’avvio di fasi terapeutiche o dell’esecuzione di interventi e la discussione del caso viene documentata. Eventuali deroghe a questa procedura sono fissate nelle istruzioni operative (Standard Operation Procedures, SOP) dell’istituzione. Se è necessario agire immediatamente (p. es. indicazione per un intervento di urgenza), il caso primario in questione è presentato alla prima riunione del board oncologico successiva all’intervento. Dopo l’intervento avviene comunque una nuova presentazione finalizzata alla pianificazione interdisciplinare delle fasi terapeutiche successive (soprattutto trattamenti adiuvanti e post-cura) sulla base della valutazione patologica del preparato operatorio.</p>
<p class="absatz ">2.2  Il board oncologico multidisciplinare pone le indicazioni e fissa anche direttive o SOP specifiche per l’indicazione o il settore. Le SOP disciplinano in particolare:</p>
<dl>
<dt>– </dt>
<dd>l’adozione di direttive diagnostiche e terapeutiche per situazioni standard;</dd>
<dt>– </dt>
<dd>il set di dati minimo che deve essere disponibile presso il board oncologico per la discussione del caso di un/una paziente con diagnosi primaria; </dd>
<dt>– </dt>
<dd>i criteri di un’eventuale ripresentazione del/della paziente nel board oncologico; </dd>
<dt>– </dt>
<dd>i criteri per la post-cura;</dd>
<dt>– </dt>
<dd>la registrazione dei dati dei pazienti;</dd>
<dt>– </dt>
<dd>le raccomandazioni del board oncologico e i trattamenti eseguiti, in una forma che consenta di analizzare l’esito del trattamento.</dd>
</dl>
<p class="absatz ">L’aggiornamento di queste direttive e SOP viene verificato almeno una volta all’anno.</p>
<p class="absatz ">2.3  Il board oncologico si riunisce senza ritardi almeno una volta alla settimana e può, se necessario, essere convocato d’urgenza.</p>
<p class="absatz ">2.4  Il team centrale obbligatorio del board oncologico è composto da rappresentanti delle seguenti discipline specialistiche:</p>
<dl>
<dt>– </dt>
<dd>urologia operatoria</dd>
<dt>– </dt>
<dd>oncologia medica</dd>
<dt>– </dt>
<dd>radiooncologia/radioterapia</dd>
<dt>– </dt>
<dd>radiologia</dd>
<dt>– </dt>
<dd>patologia</dd>
</dl>
<p class="absatz ">Ciascuna disciplina specialistica del team centrale deve essere rappresentata a ogni board oncologico. I membri del team centrale sono in possesso del titolo di specializzazione medica (o qualifica equivalente) oppure di una formazione approfondita (o qualifica equivalente) e dispongono, in funzione della disciplina specialistica, di esperienza nel trattamento/nella diagnosi della patologia in questione. </p>
<p class="absatz ">2.5  Il team centrale obbligatorio può all’occorrenza (specificamente per l’indicazione) essere ampliato con altri medici specialisti. A seconda della situazione clinica, possono quindi partecipare al board oncologico rappresentanti di discipline specialistiche o di discipline trasversali oppure altri specialisti/altre specialiste.</p>
<p class="absatz ">2.6  Alla riunione è presente almeno un medico che ha visitato personalmente il/la paziente di cui viene discusso il caso.</p>
<p class="absatz ">2.7  Qualora in seno al board oncologico non si raggiunga un accordo riguardo al trattamento raccomandato o siano proposte diverse opzioni, al/alla paziente va presentato (idealmente in modo interdisciplinare) l’intero ventaglio di possibilità.</p>
<p class="absatz ">2.8  Per ogni presentazione di casi al board oncologico, è obbligatoria la redazione di un verbale riguardante le decisioni prese, che riporti i nomi dei membri del team centrale partecipanti e la raccomandazione terapeutica. Il verbale deve poter essere accessibile in formato digitale.</p>
<p class="man-template-tab-untertit ">3. Organizzazione del board oncologico</p>
<p class="absatz ">3.1  Il board oncologico designa un moderatore/una moderatrice. La persona designata dirige il board oncologico ed è responsabile dell’organizzazione e dello svolgimento delle riunioni.</p>
<p class="absatz ">3.2  Il board oncologico designa un coordinatore/una coordinatrice che assiste il moderatore/la moderatrice nello svolgimento dei suoi compiti. Quest’ultimo/quest’ultima ha facoltà di impartire istruzioni alla persona incaricata del coordinamento.</p>
<p class="absatz ">3.3 Il board oncologico designa un membro che tramite la verbalizzazione assicura lo svolgimento delle fasi successive.</p>
<p class="absatz ">3.4  Il medico responsabile del caso o il suo sostituto/la sua sostituta presenta il caso nel board oncologico.</p>
<p class="absatz ">3.5  Le discipline specialistiche rappresentate nel team centrale devono essere presenti a tutte le riunioni. Se un membro non può partecipare, deve designare un sostituto/una sostituta.</p>
<p class="man-template-tab-untertit ">4. Ulteriori principi e requisiti per il board oncologico interdisciplinare</p>
<p class="absatz ">4.1  I requisiti di cui ai punti da 1 a 3 sono vincolanti. Nell’organizzazione e nello svolgimento di board oncologici possono, se necessario, essere applicati ulteriori principi secondo le raccomandazioni dell’Organo scientifico MAS<sup><a href="#fn-d8e847" id="fnbck-d8e847">1</a></sup>.</p>
<p class="abstand1seite "></p>
<div class="footnotes"><p id="fn-d8e847"><sup><a href="#fnbck-d8e847">1</a></sup><sup></sup>  Raccomandazioni dell’Organo scientifico MAS del 13 aprile 2015 relative all’organizzazione e allo svolgimento di board oncologici MAS,  <a href="https://www.gdk-cds.ch/fr/medecine-hautement-specialisee/thematiques-transversales" target="_blank">
				https://www.gdk-cds.ch/fr/medecine-hautement-specialisee/thematiques-transversales
			</a>.</p></div>
</div></section></div></section>
</div>
</div></body>
</html>
