<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2023-1479-it-docx</title>
</head>
<body><div id="lawcontent">
<div id="preface">
<p> <i>Disegno</i></p>
<h1 class="erlasstitel botschafttitel ">Legge federale <br>sui prodotti del tabacco e sulle sigarette elettroniche</h1>
<h2 class="erlasskurztitel ">(Legge sui prodotti del tabacco, LPTab)</h2>
<p>Modifica del …</p>
</div>
<div id="preamble">
<p>L’Assemblea federale della Confederazione svizzera,</p>
<p>visto il messaggio del Consiglio federale del 24 maggio 2023<sup><a href="#fn-d6e21" id="fnbck-d6e21">1</a></sup>,</p>
<p>decreta:</p>
<p>I</p>
<p>La legge del 1° ottobre 2021<sup><a href="#fn-d6e38" id="fnbck-d6e38">2</a></sup> sui prodotti del tabacco è modificata come segue:</p>
<div class="footnotes">
<p id="fn-d6e21"><sup><a href="#fnbck-d6e21">1</a></sup>  <i>FF <b>2023</b> 1478</i></p>
<p id="fn-d6e38"><sup><a href="#fnbck-d6e38">2</a></sup>  <a href="https://fedlex.data.admin.ch/eli/fga/2021/2327" target="_blank">FF <b>2021 </b>2327</a></p>
</div>
</div>
<main id="maintext"><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><i>Art. 18</i> Restrizioni della pubblicità</a>
</h6>
<div class="collapseable"> <p><sup>1</sup> La pubblicità nonché le indicazioni di una promozione o di una sponsorizzazione a favore di prodotti del tabacco, sigarette elettroniche e oggetti che costituiscono un’unità funzionale con un prodotto del tabacco sono vietate:</p>
<dl>
<dt>a. </dt>
<dd>nelle pubblicazioni della stampa scritta, salvo se sono destinate principalmente al mercato estero o esclusivamente alle persone professionalmente attive nel settore del tabacco;</dd>
<dt>b. </dt>
<dd>su Internet, sulle applicazioni e sugli altri media elettronici se la pubblicità o le indicazioni si rivolgono al mercato svizzero; il Consiglio federale disciplina i criteri che permettono di stabilire se una pubblicità oppure l’indicazione di una promozione o di una sponsorizzazione si rivolge al mercato svizzero; il divieto non si applica se un sistema di controllo dell’età garantisce che la pubblicità o le indicazioni non possono raggiungere minorenni;</dd>
<dt>c.  </dt>
<dd>nei cinema;</dd>
<dt>d.  </dt>
<dd>sui supporti pubblicitari con cui possono raggiungere minorenni, segnatamente:<dl>
<dt>1. </dt>
<dd>su qualsiasi forma di affissione esposta su suolo pubblico o privato visibile da chi si trova sul suolo pubblico,</dd>
<dt>2. </dt>
<dd>negli invii postali pubblicitari, salvo se sono indirizzati direttamente ad adulti in plico neutro;</dd>
</dl>
</dd>
<dt>e. </dt>
<dd>nei luoghi accessibili al pubblico che possono essere frequentati da minorenni.</dd>
</dl>
<p><sup>2</sup> La pubblicità nonché le indicazioni di una promozione o di una sponsorizzazione a favore di prodotti del tabacco, sigarette elettroniche e oggetti che costituiscono un’unità funzionale con un prodotto del tabacco sono vietate se sono praticate mediante confronti di prezzi o promesse di accessori in omaggio.</p>
<p><sup>3</sup> L’utilizzazione di un marchio oppure di uno o più elementi distintivi di un marchio di prodotti del tabacco o di sigarette elettroniche per merci che non hanno alcun rapporto con tali prodotti non è considerata pubblicità se lo scopo non è promuovere i prodotti del tabacco o le sigarette elettroniche.</p>
<p><sup>4</sup> La pubblicità radiotelevisiva è disciplinata dalla legge federale del 24 marzo 2006<sup><a href="#fn-d6e92" id="fnbck-d6e92">3</a></sup> sulla radiotelevisione.</p>
<div class="footnotes"><p id="fn-d6e92"><sup><a href="#fnbck-d6e92">3</a></sup> <a href="https://fedlex.data.admin.ch/eli/cc/2007/150" target="_blank">RS <b>784.40</b></a></p></div>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><i>Art. 19</i> Restrizioni della promozione</a>
</h6>
<div class="collapseable"> <p><sup>1</sup> Le seguenti forme di promozione di prodotti del tabacco, sigarette elettroniche e oggetti che costituiscono un’unità funzionale con un prodotto del tabacco sono vietate:</p>
<dl>
<dt>a. </dt>
<dd>la distribuzione gratuita di questi prodotti e oggetti; </dd>
<dt>b. </dt>
<dd>la distribuzione di omaggi o premi;</dd>
<dt>c. </dt>
<dd>la vendita attraverso personale di vendita mobile nei luoghi accessibili al pubblico che possono essere frequentati da minorenni.</dd>
</dl>
<p><sup>2</sup> Il divieto non si applica:</p>
<dl>
<dt>a. </dt>
<dd>alla promozione destinata esclusivamente alle persone attive professionalmente nel settore del tabacco;</dd>
<dt>b. </dt>
<dd>alla promozione diretta e personale di sigari e cigarillos mediante degustazioni e promozioni destinate ai clienti nei luoghi non accessibili ai minorenni.</dd>
</dl>
<p class=" man-font-style-italic ">Art. 20 cpv. 1 lett. b</p>
<p><sup>1</sup> La sponsorizzazione di manifestazioni in Svizzera è vietata se queste:</p>
<dl>
<dt>b. </dt>
<dd>possono essere frequentate da minorenni.</dd>
</dl>
<p class=" man-font-style-italic ">Art.<b> </b>23 cpv. 3</p>
<dl>
<dt><i>Abrogato</i></dt>
<dd class="clearfix"></dd>
</dl>
</div></article><article id="art_23_a"><a name="a23a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_23_a"><i>Art. 23a</i> Sistema di controllo dell’età</a>
</h6>
<div class="collapseable"> <p><sup>1</sup> Deve istituire un sistema di controllo dell’età chiunque:</p>
<dl>
<dt>a. </dt>
<dd>consegna prodotti del tabacco o sigarette elettroniche per mezzo di distributori automatici o su Internet, sulle applicazioni o sugli altri media elettronici;</dd>
<dt>b. </dt>
<dd>pubblicizza prodotti del tabacco o sigarette elettroniche su Internet, sulle applicazioni o sugli altri media elettronici.</dd>
</dl>
<p><sup>2</sup> I dati rilevati nel quadro del controllo dell’età possono essere utilizzati esclusivamente a tal fine.</p>
<p><sup>3</sup> Il Consiglio federale disciplina i requisiti applicabili al sistema di controllo dell’età.</p>
</div></article><article id="art_27_a"><a name="a27a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_27_a"><i>Art. 27a</i> Notifica delle spese per la pubblicità, la promozione e la sponsorizzazione</a>
</h6>
<div class="collapseable"> <p><sup>1</sup> Chi fabbrica o importa prodotti del tabacco o sigarette elettroniche è tenuto a notificare ogni anno all’UFSP l’importo delle spese sostenute in Svizzera per la pubblicità, la promozione e la sponsorizzazione a favore di tali prodotti.</p>
<p><sup>2</sup> È ammessa la notifica congiunta da parte di più imprese o delle loro associazioni di categoria dell’importo complessivo delle spese da esse sostenute.</p>
<p><sup>3</sup> Il Consiglio federale disciplina le modalità della notifica.</p>
<p class=" man-font-style-italic ">Art. 30 cpv. 4 e 5</p>
<p><sup>4</sup> L’UFSP verifica su Internet, sulle applicazioni e sugli altri media elettronici:</p>
<dl>
<dt>a. </dt>
<dd>il rispetto delle restrizioni della pubblicità;</dd>
<dt>b. </dt>
<dd>la conformità ai requisiti da parte del sistema di controllo dell’età previsto per la pubblicità e la consegna di prodotti del tabacco e di sigarette elettroniche.</dd>
</dl>
<p><sup>5 </sup>Se l’impresa controllata ha sede in Svizzera, l’UFSP può incaricare l’autorità cantonale competente di adottare le misure atte a eliminare una situazione illegale e, se del caso, di denunciare la fattispecie all’autorità di perseguimento penale.</p>
<p class=" man-font-style-italic ">Art. 45<b> </b>cpv. 1 lett. e<sup>bis</sup> e f</p>
<p><sup>1</sup> È punito con una multa sino a 40 000 franchi chiunque intenzionalmente:</p>
<dl>
<dt>e<sup>bis</sup>. </dt>
<dd>contravviene alle disposizioni della presente legge riguardanti il sistema di controllo dell’età (art. 23<i>a</i>);</dd>
<dt>f. </dt>
<dd>contravviene alle disposizioni della presente legge riguardanti gli obblighi dell’impresa e le limitazioni dell’importazione (art. 25–27<i>a</i> e 29);</dd>
</dl>
<p>II</p>
<p><sup>1</sup> La presente legge sottostà a referendum facoltativo.</p>
<p><sup>2</sup> Il Consiglio federale ne determina l’entrata in vigore.</p>
<p></p>
</div></article></main>
</div></body>
</html>
