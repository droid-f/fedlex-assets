<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--24.069--><p class="srnummer ">24.069</p>
<h1 class="erlasstitel botschafttitel ">Messaggio <br>sull’approvazione dell’Accordo di partenariato commerciale ed economico tra gli Stati dell’AELS e l’India</h1>
<p class="botschaftdatum ">del 4 settembre 2024</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">con il presente messaggio vi sottoponiamo, per approvazione, il disegno di decreto federale che approva l’Accordo di partenariato commerciale ed economico tra gli Stati dell’AELS e l’India.</p>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">4 settembre 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic "><b>L’Accordo di partenariato commerciale ed economico tra gli Stati dell’AELS </b><b>e l’India,</b><b> firmato il 10 marzo 2024 a Nuova Delhi, migliora in generale la certezza del diritto e la prevedibilità delle relazioni commerciali bilaterali e rafforza la collaborazione tra le autorità. L’Accordo istituisce un Comitato misto incaricato di sorvegliarne </b><b>l’attuazione.</b></p>
<p class="zwischentitel man-font-weight-bold "><i>Situazione iniziale</i></p>
<p class="absatzkurs man-font-style-italic ">La Svizzera è un Paese orientato all’esportazione con possibilità di smercio in numerosi Paesi. Per migliorare l’accesso ai mercati esteri, la conclusione e l’aggiornamento di accordi di libero scambio (ALS) con partner commerciali al di fuori dell’UE rappresentano – unitamente all’appartenenza all’Organizzazione mondiale del commercio (OMC) e agli accordi bilaterali con l’Unione europea (UE) – uno strumento importante. Questi ALS migliorano le condizioni quadro per l’economia elvetica e contribuiscono a prevenire o eliminare discriminazioni derivanti dagli accordi preferenziali che i nostri partner commerciali hanno stipulato o stanno stipulando con altri Paesi.</p>
<p class="absatzkurs man-font-style-italic ">L’Accordo di partenariato commerciale ed economico con l’India estende la rete di libero scambio della Svizzera e mira a rafforzare la sua competitività sul mercato indiano e a ridurre il più possibile il potenziale di discriminazione nei confronti di Paesi come l’Australia o il Giappone, che vantano già un ALS con l’India. Inoltre, concludendo questo Accordo, la Svizzera si assicura almeno per un certo periodo un vantaggio competitivo rispetto al Regno Unito e agli Stati dell’UE.</p>
<p class="zwischentitel man-font-weight-bold "><i>Contenuto del progetto</i></p>
<p class="absatzkurs man-font-style-italic ">Con l’entrata in vigore dell’Accordo, il 94,7 per cento delle attuali esportazioni svizzere in India beneficerà di riduzioni tariffarie, in alcuni casi con periodi transitori. Per quanto riguarda gli ostacoli tecnici agli scambi e le misure sanitarie e fitosanitarie, l’obiettivo è ridurre le barriere non tariffarie. Quanto agli scambi di servizi, l’Accordo riprende, con qualche modifica, il campo d’applicazione, le definizioni e i requisiti più importanti dell’Accordo generale dell’OMC sugli scambi di servizi (GATS). Il capitolo corrispondente è integrato da allegati settoriali contenenti norme specifiche che in alcuni casi oltrepassano quelle del GATS. Per quanto riguarda la proprietà intellettuale, le disposizioni si rifanno alle norme dell’Accordo dell’OMC sugli aspetti dei diritti di proprietà intellettuale attinenti al commercio (Accordo TRIPS), oltrepassandole in determinati punti. L’Accordo contiene anche un capitolo sulla promozione degli investimenti e la cooperazione, in cui gli Stati dell’AELS si impegnano, per la prima volta in un ALS, a svolgere varie attività promozionali per incoraggiare gli investimenti da parte dei loro investitori con l’obiettivo di aumentare questi investimenti e creare posti di lavoro in India. L’Accordo contiene anche una clausola evolutiva per gli appalti pubblici.</p>
<p class="absatzkurs man-font-style-italic ">L’Accordo prevede inoltre un’attuazione orientata ai principi delle relazioni internazionali e all’obiettivo dello sviluppo sostenibile. Il preambolo enuncia pertanto i valori e i principi fondamentali dell’Organizzazione delle Nazioni Unite. Le altre disposizioni riguardano gli aspetti ambientali rilevanti per il commercio e le norme sul lavoro. Gli Stati dell’AELS sono il primo partner con cui l’India ha negoziato un capitolo completo sul commercio e lo sviluppo sostenibile. Sul piano istituzionale viene istituito un Comitato misto incaricato di sorvegliare l’attuazione dell’Accordo, di svilupparlo ulteriormente e di svolgere consultazioni. Per le controversie che non possono essere risolte con le consultazioni, l’Accordo prevede una procedura di arbitrato vincolante.</p>
<p class="absatz "><br></p>
<p class="absatz "><br></p>
<p class="titelbotschaftinnen ">Messaggio</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Contesto di politica estera</a>
</h2>
<div class="collapseable">
<p class="absatzvor ">Il compito principale della politica economica estera della Svizzera consiste nel creare condizioni d’accesso stabili, prevedibili e non discriminatorie al maggior numero possibile di mercati esteri. Per migliorare l’accesso degli esportatori svizzeri a questi mercati, la conclusione di accordi di libero scambio (ALS) con Paesi al di fuori dell’Unione europea (UE) è uno dei tre principali pilastri della nostra politica commerciale estera, insieme all’appartenenza all’Organizzazione mondiale del commercio (OMC) e agli accordi bilaterali con l’UE. Questo approccio è più che mai importante alla luce delle tendenze protezionistiche nel commercio globale, che rappresentano una grande sfida per la politica estera del nostro Paese. Oltre all’Accordo del 22 luglio 1972<sup><a href="#fn-d7e79" id="fnbck-d7e79">1</a></sup> con l’UE e alla Convenzione del 4 gennaio 1960<sup><a href="#fn-d7e90" id="fnbck-d7e90">2</a></sup> istitutiva dell’Associazione europea di libero scambio (Convenzione AELS), la Svizzera dispone attualmente di 34 ALS con 44 partner: ai 30 accordi conclusi nel quadro dell’AELS<sup><a href="#fn-d7e101" id="fnbck-d7e101">3</a></sup> si aggiungono quattro accordi bilaterali con le Isole Färöer<sup><a href="#fn-d7e243" id="fnbck-d7e243">4</a></sup>, il Giappone<sup><a href="#fn-d7e255" id="fnbck-d7e255">5</a></sup>, la Cina<sup><a href="#fn-d7e268" id="fnbck-d7e268">6</a></sup> e il Regno Unito<sup><a href="#fn-d7e280" id="fnbck-d7e280">7</a></sup>.</p>
<p class="absatz ">La conclusione del presente Accordo di partenariato economico e commerciale (<i>Trade and Economic Partnership Agreement</i>; TEPA) tra gli Stati dell’AELS e l’India rafforzerà la competitività dell’economia elvetica sul mercato indiano e ridurrà il più possibile le potenziali discriminazioni rispetto a Paesi come l’Australia, il Giappone o la Corea del Sud, che hanno già stipulato un accordo simile con l’India. Inoltre, rispetto all’UE, al Regno Unito o agli Stati Uniti, che non dispongono ancora di un ALS con l’India, la Svizzera avrà un vantaggio competitivo almeno per un certo periodo. L’Accordo garantisce un ampio accesso al mercato e migliora le condizioni quadro giuridiche per gli operatori economici svizzeri.</p>
<div class="footnotes">
<p id="fn-d7e79"><sup><a href="#fnbck-d7e79">1</a></sup><sup></sup> <a href="https://fedlex.data.admin.ch/eli/cc/1972/3115_3169_2949" target="_blank">RS <b>0.632.401</b></a></p>
<p id="fn-d7e90"><sup><a href="#fnbck-d7e90">2</a></sup><sup></sup> <a href="https://fedlex.data.admin.ch/eli/cc/1960/590_635_621" target="_blank">RS <b>0.632.31</b></a></p>
<p id="fn-d7e101"><sup><a href="#fnbck-d7e101">3</a></sup><sup></sup> Oltre al presente Accordo, gli Stati dell’AELS hanno concluso ALS con i seguenti partner: Albania (<a href="https://fedlex.data.admin.ch/eli/cc/2010/685" target="_blank">RS <b>0.632.311.231</b></a>), Autorità palestinese (<a href="https://fedlex.data.admin.ch/eli/cc/2004/525" target="_blank">RS <b>0.632.316.251</b></a>), Bosnia ed Erzegovina (<a href="https://fedlex.data.admin.ch/eli/cc/2015/19" target="_blank">RS <b>0.632.311.911</b></a>), Canada (<a href="https://fedlex.data.admin.ch/eli/cc/2009/490" target="_blank">RS <b>0.632.312.32</b></a>), Cile (<a href="https://fedlex.data.admin.ch/eli/cc/2005/99" target="_blank">RS <b>0.632.312.451</b></a>), Colombia (<a href="https://fedlex.data.admin.ch/eli/cc/2011/374" target="_blank">RS <b>0.632.312.631</b></a>), Consiglio di cooperazione del Golfo (<a href="https://fedlex.data.admin.ch/eli/cc/2014/344" target="_blank">RS <b>0.632.311.491</b></a>), Ecuador (<a href="https://fedlex.data.admin.ch/eli/cc/2020/784" target="_blank">RS <b>0.632.313.271</b></a>), Egitto (<a href="https://fedlex.data.admin.ch/eli/cc/2007/645" target="_blank">RS <b>0.632.313.211</b></a>), Filippine (<a href="https://fedlex.data.admin.ch/eli/cc/2018/310" target="_blank">RS <b>0.632.316.451</b></a>), Georgia (<a href="https://fedlex.data.admin.ch/eli/cc/2018/240" target="_blank">RS <b>0.632.313.601</b></a>), Giordania (<a href="https://fedlex.data.admin.ch/eli/cc/2003/569" target="_blank">RS <b>0.632.314.671</b></a>), Guatemala (Protocollo di adesione firmato il 22 giugno 2015; <a href="https://fedlex.data.admin.ch/eli/fga/2016/165" target="_blank">FF <b>2016</b> 873</a>), Hong Kong (<a href="https://fedlex.data.admin.ch/eli/cc/2012/597" target="_blank">RS <b>0.632.314.161</b></a>), Indonesia (<a href="https://fedlex.data.admin.ch/eli/cc/2021/715" target="_blank">RS <b>0.632.314.271</b></a>), Israele (<a href="https://fedlex.data.admin.ch/eli/cc/1993/2477_2477_2477" target="_blank">RS <b>0.632.314.491</b></a>), Libano (<a href="https://fedlex.data.admin.ch/eli/cc/2007/199" target="_blank">RS <b>0.632.314.891</b></a>), Macedonia (<a href="https://fedlex.data.admin.ch/eli/cc/2004/25" target="_blank">RS <b>0.632.315.201.1</b></a>), Marocco (<a href="https://fedlex.data.admin.ch/eli/cc/2003/433" target="_blank">RS <b>0.632.315.491</b></a>), Messico (<a href="https://fedlex.data.admin.ch/eli/cc/2003/333" target="_blank">RS <b>0.632.315.631.1</b></a>), Moldova (firmato il 27 giugno 2023, <a href="https://fedlex.data.admin.ch/eli/fga/2024/536" target="_blank">FF <b>2024</b> 536</a>), Montenegro (<a href="https://fedlex.data.admin.ch/eli/cc/2012/519" target="_blank">RS <b>0.632.315.731</b></a>), Perù (<a href="https://fedlex.data.admin.ch/eli/cc/2011/392" target="_blank">RS <b>0.632.316.411</b></a>), Repubblica di Corea (<a href="https://fedlex.data.admin.ch/eli/cc/2006/571" target="_blank">RS <b>0.632.312.811</b></a>), Serbia (<i>RS 0</i>.<b></b><i><b>632.316.821</b></i>), Singapore (<a href="https://fedlex.data.admin.ch/eli/cc/2003/308" target="_blank">RS <b>0.632.316.891.1</b></a>), Stati dell’America centrale (<a href="https://fedlex.data.admin.ch/eli/cc/2014/452" target="_blank">RS <b>0.632.312.851</b></a>), Stati dell’Unione doganale dell’Africa australe (<a href="https://fedlex.data.admin.ch/eli/cc/2008/337" target="_blank">RS <b>0.632.311.181</b></a>), Tunisia (<a href="https://fedlex.data.admin.ch/eli/cc/2005/737" target="_blank">RS <b>0.632.317.581</b></a>), Turchia (<a href="https://fedlex.data.admin.ch/eli/cc/2021/559" target="_blank">RS <b>0.632.317.631</b></a>) e Ucraina (<a href="https://fedlex.data.admin.ch/eli/cc/2012/354" target="_blank">RS <b>0.632.317.671</b></a>).</p>
<p id="fn-d7e243"><sup><a href="#fnbck-d7e243">4</a></sup><sup></sup> Accordo del 12 gennaio 1994 tra il Governo Svizzero da una parte, il Governo della Danimarca ed il Governo autonomo delle Isole Färöer dall’altra, sul libero scambio tra la Svizzera e le Isole Färöer (<a href="https://fedlex.data.admin.ch/eli/cc/1995/3925_3925_3925" target="_blank">RS <b>0.946.293.142</b></a>).</p>
<p id="fn-d7e255"><sup><a href="#fnbck-d7e255">5</a></sup><sup></sup> Accordo di libero scambio e di partenariato economico del 19 febbraio 2009 tra la Confederazione Svizzera e il Giappone (<a href="https://fedlex.data.admin.ch/eli/cc/2009/534" target="_blank">RS <b>0.946.294.632</b></a>).</p>
<p id="fn-d7e268"><sup><a href="#fnbck-d7e268">6</a></sup><sup></sup> Accordo di libero scambio del 6 luglio 2013 tra la Confederazione Svizzera e la Repubblica popolare Cinese (<a href="https://fedlex.data.admin.ch/eli/cc/2014/332" target="_blank">RS <b>0.946.292.492</b></a>).</p>
<p id="fn-d7e280"><sup><a href="#fnbck-d7e280">7</a></sup><sup></sup> Accordo commerciale dell’11 febbraio 2019 tra la Svizzera e il Regno Unito di Gran Bretagna e Irlanda del Nord (<a href="https://fedlex.data.admin.ch/eli/cc/2020/1071" target="_blank">RS <b>0.946.293.671</b></a>).</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Situazione politico-economica e politica estera dell’India</a>
</h2>
<div class="collapseable">
<p class="absatzvor ">Con una superficie di 3 287 263 km<sup>2</sup>, l’India è 80 volte più grande della Svizzera. Da aprile 2023 è anche il Paese più popoloso del mondo.</p>
<p class="absatz ">Nel maggio 2020 il primo ministro indiano Narendra Modi ha annunciato il programma di sviluppo economico «Atmanirbhar Bharat»<sup><a href="#fn-d7e304" id="fnbck-d7e304">8</a></sup>, che mira a consolidare l’autosufficienza del Paese. Questo anche perché l’India è stata particolarmente colpita dall’interruzione dei flussi commerciali durante la pandemia di COVID-19. Il programma mira a espandere la produzione nazionale<sup><a href="#fn-d7e312" id="fnbck-d7e312">9</a></sup>, a integrare maggiormente i beni indiani nelle catene di valore globali e a ridurre nel contempo la dipendenza dalle importazioni. Da allora è stata portata avanti anche la privatizzazione di aziende statali. Con un pacchetto di misure di politica industriale l’India vuole inoltre incentivare la produzione di farmaci, automobili, tessili, batterie, tecnologia solare, acciaio e prodotti alimentari<sup><a href="#fn-d7e320" id="fnbck-d7e320">10</a></sup>. Il governo ha aumentato in modo significativo il budget per l’espansione e la costruzione di nuove infrastrutture sia fisiche che digitali e ha lanciato nel 2021 il masterplan «Gati Shakti»<sup><a href="#fn-d7e328" id="fnbck-d7e328">11</a></sup>, che mira a interconnettere diversi progetti infrastrutturali. Nel 2022 questo masterplan è stato integrato con una nuova politica logistica<sup><a href="#fn-d7e336" id="fnbck-d7e336">12</a></sup>. L’obiettivo è ridurre i costi della logistica portandoli al livello dei Paesi industrializzati e aumentando così la competitività dell’industria indiana.</p>
<p class="absatz ">L’India si considera un polo indipendente in un mondo multipolare e si adopera per mantenere la propria autonomia in politica estera. Il Paese è membro di varie organizzazioni come il Gruppo Quad – un’alleanza informale di politica militare tra USA, Australia e Giappone – e l’Organizzazione per la Cooperazione di Shanghai – un forum per il coordinamento della sicurezza e dell’economia con Cina, Russia, Pakistan e quattro Paesi dell’Asia centrale. L’India fa anche parte degli Stati BRICS insieme a Brasile, Russia, Cina e Sudafrica e intrattiene una partnership strategica con quasi tutti i Paesi del G20. Il Paese si rifornisce di energia e armamenti dalla Russia e di capitali e di tecnologie dall’Occidente. Le importazioni indiane di petrolio russo si sono moltiplicate dopo l’aggressione militare della Russia contro l’Ucraina.</p>
<p class="absatz ">Ad oggi l’India ha negoziato accordi di libero scambio con oltre 30 Paesi<sup><a href="#fn-d7e348" id="fnbck-d7e348">13</a></sup> ed è attualmente impegnata in diversi processi negoziali paralleli (p. es. con Canada, Regno Unito e Unione europea). Nel 2019 l’India si è volontariamente ritirata dai negoziati per un <i>Partenariato economico globale regionale</i> per proteggere importanti settori economici dalla concorrenza.</p>
<p class="absatz ">Dall’aprile 2023 il Paese persegue una nuova politica commerciale estera<sup><a href="#fn-d7e360" id="fnbck-d7e360">14</a></sup>, tesa a rafforzare la competitività degli esportatori indiani. Migliorando le condizioni quadro il Paese intende spingere sull’export di beni e servizi indiani, portandoli a 2000 miliardi di dollari entro il 2030. Tra le misure adottate figurano: riduzioni di tasse ed esenzioni fiscali per piccole e medie imprese (PMI), migliore integrazione nelle catene del valore e promozione del commercio elettronico.</p>
<p class="absatz ">Con una performance del 6,3 per cento nel 2023, l’economia indiana ha dimostrato di essere una delle più dinamiche in assoluto. La popolazione rurale sta migrando sempre di più verso le città e la classe media è in costante crescita. L’India vanta una popolazione molto giovane, con un’età media inferiore ai 30 anni. Secondo le previsioni del Fondo monetario internazionale (FMI), la crescita indiana dovrebbe però scendere al 6 per cento entro il 2025 e negli anni successivi.</p>
<div class="footnotes">
<p id="fn-d7e304"><sup><a href="#fnbck-d7e304">8</a></sup><sup></sup> www.investindia.gov.in//atmanirbhar-bharat-abhiyaan</p>
<p id="fn-d7e312"><sup><a href="#fnbck-d7e312">9</a></sup><sup></sup> www.makeinindia.com</p>
<p id="fn-d7e320"><sup><a href="#fnbck-d7e320">10</a></sup><sup></sup> www.investindia.gov/production-linked-incentives-schemes-india</p>
<p id="fn-d7e328"><sup><a href="#fnbck-d7e328">11</a></sup><sup></sup> www.india.gov.in/spotlight/pm-gati-shakti-national-master-plan-multi-modal-connectivity</p>
<p id="fn-d7e336"><sup><a href="#fnbck-d7e336">12</a></sup><sup></sup> www.investindia.gov.in/team-india-blogs/national-logistics-policy-india</p>
<p id="fn-d7e348"><sup><a href="#fnbck-d7e348">13</a></sup><sup></sup> rtais.wto.org &gt; Ricerca delle RTA &gt; India</p>
<p id="fn-d7e360"><sup><a href="#fnbck-d7e360">14</a></sup><sup></sup> www.investindia.gov.in/team-india-blogs/indias-foreign-trade-policy-2023-roadmap-boost-exports</p>
</div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Rapporti e accordi bilaterali tra Svizzera e India</a>
</h2>
<div class="collapseable">
<p class="absatzvor ">La Svizzera e l’India vantano un partenariato di lunga data: nel 1948 è stato firmato un trattato di amicizia, il primo di questo genere per l’India. L’India è inoltre un Paese partner della cooperazione internazionale svizzera sin dal 1963 (i primi progetti risalgono al 1958). Nel 2010 si è concluso il programma bilaterale di cooperazione allo sviluppo<sup><a href="#fn-d7e374" id="fnbck-d7e374">15</a></sup>. La Svizzera è tuttora presente in India con il Programma globale Cambiamento climatico<sup><a href="#fn-d7e387" id="fnbck-d7e387">16</a></sup>, con l’aiuto umanitario (sviluppo e formazione in caso di terremoti) e con la Segreteria di Stato dell’economia (cooperazione commerciale e tecnologica ambientale).</p>
<p class="absatz ">Finora la Svizzera ha adottato diverse misure per migliorare le condizioni quadro nelle relazioni economiche. Già nel 1959 il nostro Paese aveva istituito con l’India una commissione economica mista (CEM) e quindi un dialogo bilaterale regolare su questioni economiche e commerciali. Esistono anche altri dialoghi di questo tipo (p. es. consultazioni politiche, dialogo sulla migrazione, comitato congiunto indo–svizzero sulla cooperazione scientifica e tecnologica, gruppo di lavoro congiunto sulla cooperazione tecnica nel settore ferroviario). Inoltre, con la sua presenza a Mumbai e Nuova Delhi, lo «Swiss Business Hub India» realizza dal 2001 strategie d’esportazione svizzere in India e promuove l’immagine della piazza economica elvetica. Anche la Camera di commercio svizzero–indiana, fondata nel 1985, si adopera per promuovere gli interessi delle aziende svizzere in India.</p>
<p class="absatz ">Sul piano economico è stata istituita una rete di trattati bilaterali che comprende un accordo contro la doppia imposizione (1994)<sup><a href="#fn-d7e402" id="fnbck-d7e402">17</a></sup>, un accordo sui servizi aerei di linea (2002)<sup><a href="#fn-d7e413" id="fnbck-d7e413">18</a></sup> e un accordo sullo scambio automatico di informazioni (2018)<sup><a href="#fn-d7e424" id="fnbck-d7e424">19</a></sup>. Nel 2016 l’India ha tuttavia denunciato l’accordo di protezione degli investimenti del 1997<sup><a href="#fn-d7e435" id="fnbck-d7e435">20</a></sup>. Attualmente sono in corso nuovi negoziati. Questo ventaglio di accordi contribuisce a creare condizioni ottimali per il commercio svizzero con l’India e per i futuri investimenti da parte del settore privato svizzero. I nostri operatori economici possono così effettuare una diversificazione non soltanto geografica, ma anche sotto il profilo dei fornitori e dei clienti, e ne risulta rafforzata la resilienza della Svizzera e della sua piazza economica. Alla luce della stagnazione in Cina e delle crescenti tendenze protezionistiche e isolazionistiche dell’economia mondiale, è importante che l’economia elvetica sappia consolidare le sue relazioni con l’India.</p>
<div class="footnotes">
<p id="fn-d7e374"><sup><a href="#fnbck-d7e374">15</a></sup><sup></sup> <a href="https://fedlex.data.admin.ch/eli/fga/2008/671" target="_blank">FF <b>2008 </b>2451</a>, pag. 2476</p>
<p id="fn-d7e387"><sup><a href="#fnbck-d7e387">16</a></sup><sup></sup> <a href="http://www.eda.admin.ch/deza" target="_blank">
				www.eda.admin.ch/deza
			</a> &gt; Temi &gt; Cambiamenti climatici e ambiente &gt; Adattamento ai cambiamenti climatici</p>
<p id="fn-d7e402"><sup><a href="#fnbck-d7e402">17</a></sup><sup></sup> <a href="https://fedlex.data.admin.ch/eli/cc/1995/845_845_845" target="_blank">RS <b>0.672.942.31</b></a></p>
<p id="fn-d7e413"><sup><a href="#fnbck-d7e413">18</a></sup><sup></sup> <a href="https://fedlex.data.admin.ch/eli/cc/2005/13" target="_blank">RS <b>0.748.127.194.23</b></a></p>
<p id="fn-d7e424"><sup><a href="#fnbck-d7e424">19</a></sup><sup></sup> <a href="https://fedlex.data.admin.ch/eli/cc/2018/38" target="_blank">RS <b>0.653.242.3</b></a></p>
<p id="fn-d7e435"><sup><a href="#fnbck-d7e435">20</a></sup><sup></sup> <a href="https://fedlex.data.admin.ch/eli/cc/2002/300" target="_blank">RS <b>0.975.242.3</b></a></p>
</div>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Commercio e investimenti tra Svizzera e India</a>
</h2>
<div class="collapseable">
<p class="absatzvor ">L’oro nella sua forma grezza è il più importante bene d’esportazione della Svizzera (87 % delle importazioni indiane nel periodo 2018–2023). L’India è il più grande importatore di oro al mondo (800–900 tonnellate all’anno). Questo metallo prezioso viene utilizzato per fabbricare gioielli ed è anche considerato un investimento sicuro in tempi di crisi nonché una copertura contro l’inflazione. Poiché la presa in considerazione dei metalli preziosi causa forti fluttuazioni nella bilancia commerciale bilaterale, per le analisi viene generalmente utilizzata la visione congiunturale «totale 1» (escluso l’oro e gli altri metalli preziosi). In questo senso, i principali beni d’esportazione della Svizzera verso l’India sono i macchinari, gli apparecchi e i prodotti elettronici (quota 2023: 33,6 %), i prodotti chimici e farmaceutici (29,3 %) nonché gli strumenti di precisione, gli orologi e i gioielli (23,7 %). Le principali importazioni dall’India sono i prodotti chimici e farmaceutici (44,9 %), il tessile, l’abbigliamento e le calzature (19,3 %) nonché i metalli (11,7 %). Il commercio bilaterale è aumentato costantemente negli ultimi anni. Nel 1990 i due Paesi avevano scambiato merci per un valore di 629 milioni di franchi. Nel 2023 il commercio bilaterale ha invece raggiunto i 4,3 miliardi di franchi.</p>
<p class="absatz ">Il commercio di servizi tra Svizzera e India sta diventando sempre più importante. Nel 2022 la Svizzera ha importato dall’India servizi per un valore di 2,76 miliardi di franchi, mentre le esportazioni sono ammontate 1,2 miliardi, con al primo posto i diritti di licenza per l’utilizzo della proprietà intellettuale seguiti dai servizi di trasporto. Sul fronte delle importazioni la parte del leone la fanno i servizi informatici, di telecomunicazione e comunicazione, con una quota di quasi il 43 per cento, a dimostrazione del fatto che l’India è una meta ambita per l’outsourcing di prestazioni informatiche.</p>
<p class="absatz ">Secondo il FMI, i cui dati si basano su fonti indiane, la Svizzera si è collocata al settimo posto tra i principali investitori diretti esteri in India nel 2022, con un capitale totale di 32,6 miliardi di dollari. Secondo i dati della Banca nazionale svizzera (BNS), lo stock di capitale – circa 8,1 miliardi di franchi – è quattro volte inferiore. Quest’ampia discrepanza è riconducibile al fatto che una parte degli investimenti svizzeri giungono in India attraverso Paesi terzi come Mauritius, Singapore o gli Stati Uniti. A differenza dei dati indiani, le statistiche della BNS non includono questi investimenti indiretti.</p>
</div></section><section id="lvl_1/lvl_1.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.5">1.5 Alternative esaminate</a>
</h2>
<div class="collapseable">
<p class="absatzvor ">Secondo la clausola della nazione più favorita – sancita nell’articolo I dell’Accordo generale del 15 aprile 1994<sup><a href="#fn-d7e458" id="fnbck-d7e458">21</a></sup> sulle tariffe doganali e sul commercio (GATT 1994) – i Paesi membri non possono per principio discriminare i loro partner commerciali: qualsiasi vantaggio accordato a un Paese deve essere esteso a tutti gli altri membri dell’OMC. L’articolo XXIV del GATT 1994 prevede un’eccezione che consente ai membri, a determinate condizioni, di derogare al principio della nazione più favorita istituendo un’unione doganale o una zona di libero scambio. Per la Svizzera l’unico modo per beneficiare di condizioni concorrenziali paragonabili a quelle di altri partner preferenziali dell’India, attuali o futuri, è quello di concludere un ALS.</p>
<p class="absatz ">L’alternativa sarebbe stata rinunciare al TEPA. In questo caso si sarebbe protratta la situazione di trattamento tariffario discriminatorio delle merci svizzere importate in India rispetto a quelle di altri Paesi, come l’Australia, il Giappone o la Corea del Sud, che beneficiano già di concessioni preferenziali. Inoltre, in alcuni casi sarebbe stato necessario pagare dazi doganali molto elevati. Con la conclusione di questo Accordo la Svizzera si è aggiudicata un vantaggio competitivo, dato che il Regno Unito e l’UE non dispongono ancora di un ALS con l’India. E anche se dovessero concluderne uno, la Svizzera non sarebbe comunque discriminata sul mercato indiano. Rinunciare al presente Accordo avrebbe anche significato rinunciare a una maggiore certezza del diritto per gli operatori economici svizzeri e al rafforzamento della cooperazione tra le autorità negli organismi previsti a tal fine.</p>
<p class="absatz ">Un’altra alternativa sarebbe stata rimandare i negoziati a dopo le elezioni in India, nell’estate 2024. Non si può del tutto escludere che gli esiti dei negoziati sarebbero stati leggermente migliori. Ma vi sarebbe anche stato il rischio che l’India chiedesse ulteriori concessioni all’AELS. Ciò avrebbe ritardato notevolmente la conclusione dei negoziati o li avrebbe addirittura fatti fallire.</p>
<p class="absatz ">In generale, i segnali per una conclusione positiva dei negoziati poco prima delle elezioni in India non erano mai stati così buoni nel lungo iter negoziale. Si è quindi trattato di approfittarne.</p>
<div class="footnotes"><p id="fn-d7e458"><sup><a href="#fnbck-d7e458">21</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a>, allegato 1A.1</p></div>
</div></section><section id="lvl_1/lvl_1.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.6">1.6 Svolgimento e risultato dei negoziati</a>
</h2>
<div class="collapseable">
<p class="absatzvor ">Fin dal 2005 la Svizzera e i suoi partner dell’AELS intrattengono contatti con l’India in vista della negoziazione di un ALS. Nel dicembre 2006 si era deciso di preparare un rapporto congiunto. Una volta completati i lavori, i negoziati sono stati ufficialmente avviati a Davos nel gennaio 2008. Alla fine del 2013, dopo 13 tornate negoziali, si trovavano finalmente in dirittura d’arrivo. Alla fine, però, non è stato possibile risolvere le ultime questioni in sospeso prima delle elezioni del 2014 in India. Alcuni capitoli erano già stati finalizzati e sono stati ripresi tali e quali o con piccoli ritocchi e inseriti nel presente Accordo.</p>
<p class="absatz ">Dopo una lunga interruzione si sono svolti altri quattro cicli di negoziati nel 2016 e nel 2017, che non hanno però portato alla svolta sperata. Negli anni successivi si sono tenuti colloqui a livello tecnico e tra gli allora capi negoziatori a intervalli irregolari, perlopiù in remoto, senza però compiere importanti passi avanti.</p>
<p class="absatz ">Un nuovo approccio del governo indiano, più favorevole al commercio, ha portato nel 2022 alla conclusione di un ALS con gli Emirati Arabi Uniti e di un altro accordo – cosiddetto «early harvest» – con l’Australia nonché all’avvio di negoziati con il Regno Unito e alla ripresa di quelli con l’UE. Questo ha permesso all’AELS di proseguire le trattative con l’India.</p>
<p class="absatz ">Questa fase è stata preceduta da una serie di incontri ad alto livello a partire dall’autunno 2022, in particolare con il ministro indiano del commercio e dell’industria Piyush Goyal. A partire dalla primavera del 2023 si sono nuovamente tenute discussioni regolari a livello tecnico. Sono seguiti altri quattro cicli negoziali a luglio, agosto e novembre 2023 nonché a gennaio 2024. Sono stati organizzati vari incontri e discussioni ad alto livello e si sono svolte diverse riunioni online di esperti. Il 20 gennaio 2024, dopo un incontro tra il consigliere federale Guy Parmelin e il ministro Piyush Goyal a Mumbai, è stato annunciato un accordo di massima. Nelle settimane successive sono seguiti altri colloqui, molto intensi, per sistemare gli ultimi dettagli, soprattutto nel capitolo sulla promozione degli investimenti e sulla cooperazione. Il 10 marzo 2024, a Nuova Delhi, è finalmente stato possibile firmare l’Accordo.</p>
</div></section><section id="lvl_1/lvl_1.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.7">1.7 Rapporto con il programma di legislatura e il piano finanziario, nonché con le strategie del Consiglio federale</a>
</h2>
<div class="collapseable">
<p class="absatzvor ">Nel messaggio del 24 gennaio 2024<sup><a href="#fn-d7e490" id="fnbck-d7e490">22</a></sup> sul programma di legislatura 2023–2027 e nel decreto federale del 6 giugno 2024<sup><a href="#fn-d7e502" id="fnbck-d7e502">23</a></sup> sul programma di legislatura 2023–2027 è stata annunciata la conclusione di diversi ALS e l’adozione dei rispettivi messaggi, tra cui l’Accordo con l’India<sup><a href="#fn-d7e515" id="fnbck-d7e515">24</a></sup>. Il TEPA si inserisce nella strategia economica esterna definita dal Consiglio federale negli anni 2004<sup><a href="#fn-d7e528" id="fnbck-d7e528">25</a></sup>, 2011<sup><a href="#fn-d7e541" id="fnbck-d7e541">26</a></sup> e riveduta nel 2021<sup><a href="#fn-d7e555" id="fnbck-d7e555">27</a></sup>.</p>
<div class="footnotes">
<p id="fn-d7e490"><sup><a href="#fnbck-d7e490">22</a></sup><sup></sup> <a href="https://fedlex.data.admin.ch/eli/fga/2024/525" target="_blank">FF <b>2024 </b>525</a></p>
<p id="fn-d7e502"><sup><a href="#fnbck-d7e502">23</a></sup><sup></sup> <a href="https://fedlex.data.admin.ch/eli/fga/2024/1440" target="_blank">FF <b>2024 </b>1440</a>, art. 4</p>
<p id="fn-d7e515"><sup><a href="#fnbck-d7e515">24</a></sup><sup></sup> <a href="https://fedlex.data.admin.ch/eli/fga/2024/1440" target="_blank">FF <b>2024</b> 1440</a>, art. 4 n. 28</p>
<p id="fn-d7e528"><sup><a href="#fnbck-d7e528">25</a></sup><sup></sup> Rapporto del Consiglio federale del 12 gennaio 2005 sulla politica economica esterna 2004; <a href="https://fedlex.data.admin.ch/eli/fga/2005/161" target="_blank">FF <b>2005</b> 949</a>.</p>
<p id="fn-d7e541"><sup><a href="#fnbck-d7e541">26</a></sup><sup></sup> Rapporto del Consiglio federale dell’11 gennaio 2012 sulla politica economica esterna 2011; <a href="https://fedlex.data.admin.ch/eli/fga/2012/196" target="_blank">FF <b>2012</b> 623 </a>n. 1.</p>
<p id="fn-d7e555"><sup><a href="#fnbck-d7e555">27</a></sup><sup></sup> Rapporto del Consiglio federale del 26 gennaio 2022 sulla politica economica esterna 2021; <a href="https://fedlex.data.admin.ch/eli/fga/2022/655" target="_blank">FF <b>2022 </b>655</a>.</p>
</div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura preliminare, in particolare procedura di consultazione</a>
</h1>
<div class="collapseable">
<p class="absatzvor ">Secondo l’articolo 3 capoverso 1 lettera c della legge del 18 marzo 2005<sup><a href="#fn-d7e572" id="fnbck-d7e572">28</a></sup> sulla consultazione, occorre indire una consultazione per la preparazione di trattati internazionali che sottostanno a referendum. Nel presente caso, in conformità all’articolo 3<i>a</i> capoverso 1 lettera b della legge sulla consultazione, è però stato deciso di rinunciare alla consultazione perché non c’erano da attendersi nuove informazioni. L’attuazione dell’Accordo non richiede adeguamenti della legislazione e le posizioni delle cerchie interessate erano note. Il mandato del 7 dicembre 2007 relativo ai negoziati con l’India è stato sottoposto per consultazione alle Commissioni competenti per la politica estera delle Camere federali, in conformità all’articolo 152 capoverso 3 della legge del 13 dicembre 2002<sup><a href="#fn-d7e585" id="fnbck-d7e585">29</a></sup> sul Parlamento (LParl).</p>
<div class="footnotes">
<p id="fn-d7e572"><sup><a href="#fnbck-d7e572">28</a></sup><sup></sup> <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p>
<p id="fn-d7e585"><sup><a href="#fnbck-d7e585">29</a></sup><sup></sup> <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Consultazione delle commissioni parlamentari, dei Cantoni e delle altre cerchie interessate</a>
</h1>
<div class="collapseable">
<p class="absatzvor ">Entrambe le CPE hanno preso atto e approvato il disegno di mandato del Consiglio federale, la CPE-S il 15 gennaio e la CPE-N il 1°febbraio 2008. Anche la Commissione dell’economia e dei tributi del Consiglio degli Stati ha preso conoscenza e approvato il disegno di mandato l’11 febbraio 2008. Le due CPE sono state regolarmente informate sullo stato di avanzamento dei negoziati e hanno avuto la possibilità di pronunciarsi al riguardo. Lo stesso dicasi per i Cantoni.</p>
<p class="absatz ">Gli attori interessati della società civile (p. es. organizzazioni non governative e associazioni) sono stati informati regolarmente sui lavori in corso, in particolare nella fase finale dei negoziati e nell’ambito del Gruppo di collegamento commercio estero–ONG/ONG-Roundtable, che si riunisce due volte all’anno. Hanno quindi avuto modo di porre domande ai negoziatori e di esprimere le proprie posizioni. Prima e dopo ogni ciclo negoziale, i Cantoni sono stati informati a voce o per iscritto sullo stato delle trattative. Anche i parlamentari sono stati informati regolarmente sullo stato dei negoziati durante le riunioni delle CPE. Questi canali hanno permesso di far confluire i pareri dei Cantoni, del Parlamento e della società civile nella posizione assunta dalla Svizzera durante i negoziati.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Punti essenziali dell’Accordo</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Contenuti e valutazione</a>
</h2>
<div class="collapseable">
<p class="absatzvor ">L’Accordo, con i suoi 16 allegati, ha un campo di applicazione settoriale molto ampio. Contiene disposizioni in materia di:</p>
<dl>
<dt>– </dt>
<dd>commercio di beni industriali, compresi il pesce e gli altri prodotti del mare;</dd>
<dt>– </dt>
<dd>prodotti agricoli trasformati e non trasformati;</dd>
<dt>– </dt>
<dd>ostacoli tecnici agli scambi;</dd>
<dt>– </dt>
<dd>misure sanitarie e fitosanitarie;</dd>
<dt>– </dt>
<dd>regole d’origine;</dd>
<dt>– </dt>
<dd>agevolazione degli scambi;</dd>
<dt>– </dt>
<dd>scambi di servizi;</dd>
<dt>– </dt>
<dd>promozione degli investimenti;</dd>
<dt>– </dt>
<dd>protezione della proprietà intellettuale;</dd>
<dt>– </dt>
<dd>concorrenza;</dd>
<dt>– </dt>
<dd>composizione delle controversie;</dd>
<dt>– </dt>
<dd>commercio e sviluppo sostenibile; e</dd>
<dt>– </dt>
<dd>clausola evolutiva nel settore degli appalti pubblici.</dd>
</dl>
<p class="absatz ">Il TEPA è un accordo preferenziale che in diversi settori, per quanto riguarda l’accesso ai mercati e la certezza del diritto, si spinge oltre il livello attualmente previsto dagli accordi dell’OMC. Per quanto riguarda gli interessi prioritari della Svizzera relativi agli scambi di merci, l’Accordo interrompe la discriminazione del nostro Paese rispetto ad altri Stati che vantano già un accordo commerciale con l’India, come l’Australia, il Giappone e la Corea del Sud. Le aziende svizzere avranno invece un vantaggio competitivo rispetto alle economie che non hanno concluso un tale ALS, prime fra tutte quelle dell’UE, degli Stati Uniti e del Regno Unito.</p>
<p class="absatz ">L’Accordo contribuisce a rafforzare la certezza del diritto, ad esempio nel settore della proprietà intellettuale. Crea inoltre un quadro istituzionale per la cooperazione tra le autorità, affinché queste possano sorvegliarne l’applicazione, svilupparlo e risolvere eventuali problemi.</p>
<p class="absatz ">Diverse disposizioni rimandano ad accordi internazionali vigenti. Questi riferimenti sono impostati in modo statico, per cui si applica lo status del rispettivo accordo internazionale al momento dell’entrata in vigore.</p>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Versioni linguistiche</a>
</h2>
<div class="collapseable">
<p class="absatzvor ">La versione originale del presente Accordo è in inglese. Il fatto di averlo concluso in questa lingua è in linea con la prassi pluriennale della Svizzera e con l’articolo 5 capoverso 1 lettera c dell’ordinanza del 4 giugno 2010<sup><a href="#fn-d7e659" id="fnbck-d7e659">30</a></sup> sulle lingue e con le relative note esplicative. L’inglese è anche la lingua di lavoro ufficiale dell’AELS. La negoziazione, la preparazione e la revisione delle versioni originali del TEPA in tutte le lingue ufficiali delle Parti avrebbero assorbito ingenti risorse vista la lunghezza di questi testi.</p>
<p class="absatz ">Non essendo scritto in una delle nostre lingue ufficiali, il TEPA deve essere tradotto in queste lingue ai fini della sua pubblicazione, salvo gli allegati e le appendici, che contano diverse centinaia di pagine e contengono essenzialmente disposizioni di carattere tecnico. Secondo l’articolo 5 capoverso 1 lettera b e l’articolo 13 capoverso 3 della legge del 18 giugno 2004<sup><a href="#fn-d7e672" id="fnbck-d7e672">31</a></sup> sulle pubblicazioni ufficiali (LPubb), la pubblicazione di simili testi può limitarsi al titolo e a un rimando o all’indicazione dell’ente presso cui possono essere ottenuti. Tuttavia, i testi pubblicati mediante rimando devono essere pubblicati anche sulla piattaforma di pubblicazione del diritto federale (art. 13<i>a</i> cpv. 1 lett. a LPubb). Il Consiglio federale può decidere di non far tradurre i testi pubblicati solo con il titolo corredato di un rimando o dell’indicazione dell’ente presso cui possono essere ottenuti se gli interessati usano tali testi esclusivamente nella lingua originale (art. 14 cpv. 2 lett. b LPubb). Gli allegati e i relativi protocolli d’intesa si rivolgono soprattutto agli esperti in materia di import-export. Gli allegati, disponibili soltanto in inglese, possono essere richiesti all’Ufficio federale delle costruzioni e della logistica<sup><a href="#fn-d7e685" id="fnbck-d7e685">32</a></sup> o consultati sul sito Internet del Segretariato dell’AELS<sup><a href="#fn-d7e693" id="fnbck-d7e693">33</a></sup>. Le traduzioni degli allegati che riguardano le regole d’origine e le procedure doganali sono inoltre pubblicate in formato elettronico sul sito dell’Ufficio federale della dogana e della sicurezza dei confini come servizio a favore degli operatori economici interessati (<a href="http://www.bazg.admin.ch" target="_blank">
				www.bazg.admin.ch
			</a>).</p>
<div class="footnotes">
<p id="fn-d7e659"><sup><a href="#fnbck-d7e659">30</a></sup><sup></sup> <a href="https://fedlex.data.admin.ch/eli/cc/2010/355" target="_blank">RS <b>441.11</b></a></p>
<p id="fn-d7e672"><sup><a href="#fnbck-d7e672">31</a></sup><sup></sup> <a href="https://fedlex.data.admin.ch/eli/cc/2004/745" target="_blank">RS <b>170.512</b></a></p>
<p id="fn-d7e685"><sup><a href="#fnbck-d7e685">32</a></sup><sup></sup> www.bundespublikationen.admin.ch</p>
<p id="fn-d7e693"><sup><a href="#fnbck-d7e693">33</a></sup><sup></sup> www.efta.int &gt; Trade Relations &gt; Free trade network &gt; India</p>
</div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento ai singoli articoli</a>
</h1>
<div class="collapseable">
<section id="lvl_5/lvl_5.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.1">5.1 Preambolo</a>
</h2>
<div class="collapseable">
<p class="absatzvor ">Il preambolo fissa gli obiettivi generali della cooperazione tra le Parti nel quadro dell’Accordo. Le Parti riaffermano il loro impegno nei confronti del diritto internazionale e, in particolare, dello Statuto delle Nazioni Unite<sup><a href="#fn-d7e710" id="fnbck-d7e710">34</a></sup> e della Dichiarazione universale dei diritti umani. Ribadiscono di voler perseguire le finalità dello sviluppo sostenibile, basate sullo sviluppo economico e sociale e sulla protezione dell’ambiente. L’attuazione dell’Accordo è in linea con gli obiettivi di preservare e proteggere l’ambiente attraverso una gestione ambientale oculata e di promuovere l’uso ottimale delle risorse. Il preambolo fa inoltre riferimento alla liberalizzazione degli scambi di beni e servizi in conformità alle norme pertinenti dell’OMC. Le Parti riconoscono l’importanza di agevolare gli scambi attraverso procedure efficienti e trasparenti al fine di ridurre i costi e garantire più prevedibilità. Specificano anche che questo Accordo deve contribuire a ridurre la povertà, creare nuove opportunità di lavoro, migliorare il tenore di vita e aumentare i redditi nei rispettivi territori. Le Parti sottolineano infine il loro impegno per la trasparenza e riconoscono l’importanza della buona governance aziendale e della responsabilità sociale d’impresa.</p>
<div class="footnotes"><p id="fn-d7e710"><sup><a href="#fnbck-d7e710">34</a></sup><sup></sup> <a href="https://fedlex.data.admin.ch/eli/cc/2003/160" target="_blank">RS <b>0.120</b></a></p></div>
</div></section><section id="lvl_5/lvl_5.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.2">5.2 Capitolo 1: Disposizioni generali (art. 1.1–1.6)</a>
</h2>
<div class="collapseable">
<p class="absatzvor ">L’articolo 1.1 definisce gli <i>obiettivi</i> dell’Accordo: istituire una zona di libero scambio per liberalizzare il commercio di beni e servizi, aumentare le opportunità d’investimento, promuovere la concorrenza, garantire una protezione e un’applicazione efficaci e non discriminatorie della proprietà intellettuale, sviluppare relazioni commerciali bilaterali in linea con gli obiettivi dello sviluppo sostenibile e contribuire così allo sviluppo armonioso del commercio mondiale.</p>
<p class="absatz ">L’articolo 1.2 delimita il <i>campo d’applicazione geografico</i>: per gli Stati dell’AELS, l’Accordo si applica al territorio delle Parti in conformità al diritto internazionale. Per l’India il TEPA si applica in conformità alla sua Costituzione e al diritto internazionale.</p>
<p class="absatz ">All’articolo 1.3 (<i>relazioni economiche e commerciali disciplinate dal presente </i><i>Accordo</i>), le Parti precisano che il TEPA non pregiudica i diritti e gli obblighi che regolano le relazioni tra gli Stati AELS, che sono invece rette dalla Convenzione AELS. Inoltre, in virtù del Trattato di unione doganale del 29 marzo 1923<sup><a href="#fn-d7e736" id="fnbck-d7e736">35</a></sup> tra la Svizzera e il Liechtenstein, la Svizzera applica anche per il Liechtenstein le disposizioni dell’ALS relative allo scambio di merci.</p>
<p class="absatz ">L’articolo 1.4 disciplina il <i>rapporto con altri accordi internazionali</i>. Garantisce sostanzialmente che le Parti rispettino i loro obblighi sul piano internazionale.</p>
<p class="absatz ">Secondo l’articolo 1.5 (<i>governi centrali, regionali e locali</i>), ogni Parte è responsabile dell’adempimento degli obblighi e impegni previsti dall’Accordo e deve provvedere affinché i propri governi e le autorità regionali e locali li rispettino.</p>
<p class="absatz ">L’articolo 1.6 (<i>trasparenza</i>) riguarda l’obbligo di informare: le Parti devono pubblicare o rendere altrimenti accessibili le loro leggi, regolamentazioni, sentenze giudiziarie e decisioni amministrative di applicazione generale nonché i rispettivi accordi internazionali che possono incidere sul funzionamento dell’Accordo. A questo obbligo di carattere generale si aggiunge il dovere di informare e rispondere a qualsiasi domanda di un’altra Parte riguardante misure che potrebbero incidere sul funzionamento dell’Accordo. Le Parti precisano infine che non sono obbligate a divulgare informazioni confidenziali in virtù della loro legislazione o la cui divulgazione sarebbe altrimenti contraria all’interesse pubblico o pregiudicherebbe gli interessi commerciali legittimi degli operatori economici.</p>
<div class="footnotes"><p id="fn-d7e736"><sup><a href="#fnbck-d7e736">35</a></sup><sup></sup> <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p></div>
</div></section><section id="lvl_5/lvl_5.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.3">5.3 Capitolo 2: Scambi di merci (art. 2.1–2.12)</a>
</h2>
<div class="collapseable">
<p class="absatzvor ">L’articolo 2.1 definisce il <i>campo d’applicazione</i> del capitolo 2, che comprende tutte le merci scambiate tra le Parti, vale a dire i prodotti industriali, agricoli e della pesca.</p>
<p class="absatz ">All’articolo 2.2 le Parti confermano che la <i>classificazione delle merci</i> scambiate tra di loro è conforme alla Convenzione internazionale del 14 giugno 1983<sup><a href="#fn-d7e769" id="fnbck-d7e769">36</a></sup> sul Sistema armonizzato di designazione e di codificazione delle merci (sistema armonizzato, SA). Le Parti garantiscono che in caso di adeguamenti della struttura tariffaria nazionale a seguito di un aggiornamento del SA, tali adeguamenti non incidano sugli elenchi degli impegni tariffari (allegati 2.C–2.F) né sulle norme specifiche per prodotto (appendice 2A.1 dell’allegato 2.A).</p>
<p class="absatz ">All’articolo 2.3 le Parti definiscono le <i>regole d’origine</i> che le merci devono soddisfare per beneficiare dei dazi preferenziali. Le disposizioni dettagliate, fissate nell’allegato 2.A (cfr. n. 5.3.1), stabiliscono in particolare quando una merce si qualifica come originaria e quali prove d’origine devono essere impiegate. Definiscono inoltre le modalità di <i>cooperazione amministrativa</i>.</p>
<p class="absatz ">L’articolo 2.4 disciplina il regime tariffario preferenziale che le Parti si accordano reciprocamente per quanto riguarda i <i>dazi doganali all’importazione</i>. Questi dazi comprendono tutti i dazi o oneri applicati in relazione all’importazione di una merce, ad eccezione di quelli consentiti dagli articoli del GATT 1994 menzionati all’articolo 2.4 e dei suddetti accordi dell’OMC.</p>
<p class="absatz ">Il trattamento preferenziale che le Parti si accordano reciprocamente è definito negli allegati 2.C–2.F<sup><a href="#fn-d7e792" id="fnbck-d7e792">37</a></sup>: quelle dell’India nell’allegato 2.C, quelle della Svizzera nell’allegato 2.F. Le Parti si impegnano ad applicare le tariffe preferenziali indicate nei suddetti allegati. Se per un determinato prodotto l’aliquota applicata da una Parte alla nazione più favorita (NPF) è inferiore all’aliquota di cui al paragrafo 2, si applica l’aliquota NPF (par. 3).</p>
<p class="absatz ">Con l’entrata in vigore dell’Accordo, gli Stati dell’AELS aboliscono completamente i dazi sui prodotti industriali, sul pesce e sugli altri prodotti del mare. L’India abolirà i dazi doganali sulla maggior parte delle attuali importazioni di prodotti industriali (95,3 %) dalla Svizzera (escluso l’oro), o immediatamente o con periodi di transizione. Molti beni d’esportazione svizzeri – tra cui farmaci, prodotti chimici, macchinari, strumenti di precisione e orologi – potranno accedere al mercato indiano in franchigia doganale, in alcuni casi con periodi transitori fino a dieci anni. </p>
<p class="absatz ">Per alcuni prodotti cosiddetti sensibili può essere difficile per una Parte accordare concessioni per motivi economici e/o politici. Per tali prodotti, tra cui determinati strumenti di precisione e prodotti chimici, l’India prevede una riduzione parziale – nella maggior parte dei casi del 50 per cento – con periodi transitori fino a dieci anni. Vista la grande importanza fiscale delle entrate doganali sull’oro, per questo prodotto l’India fa una concessione soltanto simbolica. I prodotti molto sensibili, tra cui alcuni metalli preziosi e macchinari elettrici, sono esclusi dall’elenco delle concessioni doganali indiane.</p>
<p class="absatz ">Nel settore agricolo la Svizzera e l’India si accordano concessioni tariffarie su determinati prodotti (trasformati e non) per i quali il Paese partner ha fatto valere un interesse particolare. I principali prodotti d’esportazione svizzeri beneficeranno di un trattamento preferenziale, sotto forma di un’abolizione totale o parziale dei dazi, in certi casi dopo un periodo transitorio. I prodotti agricoli trasformati che beneficiano di un’abolizione tariffaria totale con periodi di transizione comprendono il cioccolato, le capsule di caffè, le bevande dolcificate (bevande energetiche) e vari preparati alimentari (nei capitoli 19 e 21 del SA, p. es. estratto di malto, caffè istantaneo e lievito). Per i prodotti sensibili per l’India, tra cui alcuni preparati alimentari (la maggior parte facente parte del capitolo 21 del SA), la Svizzera otterrà un accesso preferenziale al mercato indiano sotto forma di riduzione tariffaria del 50 per cento entro cinque-dieci anni. Nel settore dei prodotti agricoli di base, l’India concederà alla Svizzera l’eliminazione tariffaria su vari prodotti ortofrutticoli e su beni d’origine vegetale e animale dopo periodi transitori fino a dieci anni. Quanto al vino, l’India offre alla Svizzera riduzioni tariffarie scaglionate su dieci anni. L’India non scende invece a compromessi sul formaggio, vista la sua grande sensibilità, e non fa concessioni su altri prodotti d’esportazione svizzeri, come la carne secca e le sigarette.</p>
<p class="absatz ">Le concessioni tariffarie che la Svizzera accorda all’India nel settore agricolo sono ampiamente paragonabili a quelle che ha riservato in passato ad altri partner di libero scambio e sono compatibili con gli obiettivi della nostra politica agricola. Per quanto concerne i prodotti sensibili per la Svizzera, la protezione tariffaria verrà mantenuta o sarà oggetto di una riduzione controllata, cosicché le conseguenze per la politica agricola dovrebbero risultare irrilevanti. Ove possibile, la Svizzera ha concesso una riduzione fissa su questi prodotti, come ad esempio per alcuni prodotti ortofrutticoli essiccati o congelati. Per i prodotti sensibili, le concessioni svizzere consistono in una riduzione o eliminazione dei dazi, se possibile nei limiti dei contingenti doganali fissati dall’OMC e delle restrizioni stagionali. Questo concerne ad esempio alcuni succhi di frutta o verdure. La Svizzera concede all’India l’accesso al mercato in esenzione da dazi per prodotti non sensibili come noci, funghi e succhi di frutta selezionati.</p>
<p class="absatz ">Sui prodotti agricoli trasformati contenenti materie prime sensibili per l’agricoltura svizzera, l’India beneficerà di una riduzione fissa della normale aliquota di dazio applicata a questi prodotti. I tassi preferenziali che ne risultano corrispondono ampiamente alle concessioni accordate agli altri partner di libero scambio. Qualche prodotto beneficerà di riduzioni che oltrepassano il livello normalmente convenuto negli ALS con Paesi terzi. Queste concessioni più generose sono fissate in funzione dei tassi riservati all’UE, il che garantisce un livello di protezione sufficiente. La Svizzera ha inoltre accordato all’India l’accesso al mercato in franchigia doganale per alcuni prodotti a base di zucchero esenti da dazi doganali anche nei confronti dell’UE. Per altri prodotti agricoli trasformati che non contengono materie prime sensibili (p. es. caffè, cacao, acqua minerale, birra o determinate bevande distillate), la Svizzera accorderà all’India la franchigia doganale, come è il caso per l’UE e per altri partner di libero scambio.</p>
<p class="absatz ">Le concessioni all’India sostituiscono quelle accordate unilateralmente in virtù del Sistema di preferenze generalizzate (SPG). La maggior parte delle attuali concessioni SPG vengono consolidate nel TEPA per i prodotti non sensibili. Altre concessioni SPG continueranno a essere accordate all’India finché questo Paese si qualificherà come beneficiario di tale sistema. Per prodotti sensibili come lo zucchero e la quinoa non saranno più accordate concessioni.</p>
<p class="absatz ">Il trattamento doganale preferenziale migliora l’accesso al mercato indiano per gli operatori economici svizzeri e riduce il potenziale di discriminazione nei confronti dei loro concorrenti di Paesi come il Giappone e l’Australia, che dispongono anch’essi di un ALS con l’India. Scaduti i periodi transitori, l’eliminazione dei dazi doganali consentirà di realizzare un risparmio annuo di 189 milioni di dollari (in base all’attuale livello di importazioni).</p>
<p class="absatz ">Negli articoli 2.5, 2.7, 2.8, 2.9 e 2.10 l’Accordo integra i principali diritti e obblighi secondo l’OMC per quanto riguarda la <i>valutazione in dogana</i> (art. 2.5), il <i>trattamento nazionale</i> per l’imposizione fiscale e le regolamentazioni nazionali (art. 2.7), le <i>imprese commerciali di Stato</i> (art. 2.8), le <i>eccezioni generali e in materia di sicurezza</i>, volte in particolare a proteggere l’ordine e la salute pubblici e a salvaguardare la sicurezza nazionale (art. 2.9) e la <i>bilancia dei pagamenti</i> (2.10).</p>
<p class="absatz ">L’articolo 2.6 vieta le <i>restrizioni all’importazione e all’esportazione</i> e integra nell’Accordo le disposizioni pertinenti dell’OMC.</p>
<p class="absatz ">L’articolo 2.11 contiene misure di <i>agevolazione degli scambi</i>. Queste disposizioni obbligano le Parti a semplificare il più possibile le procedure doganali per la circolazione delle merci, a pubblicare su Internet le leggi, ordinanze e tasse rilevanti nonché a rispettare le norme internazionali nell’organizzazione delle procedure doganali. Gli esportatori possono inoltre presentare le loro dichiarazioni doganali per via elettronica. Le disposizioni sono definite in dettaglio nell’allegato 2.B (cfr. n. 5.3.2).</p>
<p class="absatz ">All’articolo 2.12 l’Accordo istituisce un <i>Sottocomitato per gli scambi di merci</i>. Il suo compito è controllare e riesaminare le misure adottate e attuare gli impegni assunti dalle Parti. Il Sottocomitato deve inoltre regolare lo scambio di informazioni su questioni doganali e preparare emendamenti tecnici relativi agli scambi di merci. L’articolo disciplina infine lo scambio di dati statistici sul commercio e sull’utilizzo delle preferenze doganali. In questo modo si pone la base per un’analisi dettagliata dell’utilizzo e del funzionamento dell’Accordo.</p>
<section id="lvl_5/lvl_5.3/lvl_5.3.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.3/lvl_5.3.1">5.3.1 Allegato 2.A: Regole d’origine</a>
</h3>
<div class="collapseable">
<p class="absatzvor ">L’articolo 1 dell’allegato 2.A introduce una serie di <i>definizioni</i>. Gli articoli 2–4 definiscono in linea di principio le merci che possono essere considerate originarie. L’articolo 2 enuncia i <i>principi generali</i>. Secondo l’articolo 3, i prodotti originari devono <i>essere interamente ottenuti o fabbricati</i> nel territorio di una Parte. Secondo l’articolo 4 (<i>prodotti sufficientemente lavorati o trasformati</i>), i prodotti per i quali vengono utilizzati materiali non originari di Paesi terzi devono essere sufficientemente lavorati. Questo requisito è considerato soddisfatto se è in linea con i criteri di cui all’appendice 2.A.1 (<i>regole specifiche</i>) dell’allegato 2.A. Tuttavia, i materiali già considerati originari non devono più essere sottoposti a lavorazioni o trasformazioni (cfr. <i>cumulo</i>, art. 6). I prodotti agricoli di base devono soddisfare le stesse condizioni dei prodotti locali. Ai prodotti agricoli trasformati si applicano norme che tengono conto in ampia misura delle esigenze dell’agricoltura e dell’industria alimentare di trasformazione. Anche le regole di lista per i prodotti industriali corrispondono in ampia misura agli attuali metodi di fabbricazione dei produttori svizzeri. Per i prodotti chimici e farmaceutici, ad esempio, è solitamente sufficiente che i materiali provenienti da Paesi terzi siano classificati con un numero di tariffa doganale diverso da quello dei prodotti finiti, con un criterio alternativo che consenta di utilizzare il 60 per cento del valore dei materiali di Paesi terzi. In alcuni casi il criterio del 60 per cento viene richiesto in aggiunta al cambiamento del numero di tariffa doganale, ad esempio nel settore dei prodotti chimici organici, dei fertilizzanti o dei tannini. Per i prodotti tessili viene generalmente richiesta la modifica del numero di tariffa in aggiunta al criterio del 60 per cento per i materiali non originari. Anche per i metalli e il settore dei macchinari si applica spesso il criterio del 60 per cento o, in alternativa, quello del diverso numero di tariffa doganale. Questo secondo criterio è talvolta richiesto in aggiunta al primo. Viste le esigenze dell’industria orologiera, in tale settore la quota di materiali provenienti da Paesi terzi è limitata al 40 per cento del valore della merce. Nel complesso, le regole di lista per il settore industriale sono leggermente più restrittive di quelle dei più recenti ALS conclusi dalla Svizzera. In questo settore l’India non era disposta ad accettare l’approccio liberale dell’AELS perché a seguito della soppressione dei dazi in Svizzera i materiali industriali possono essere importati in franchigia doganale, il che rappresenta un vantaggio già di per sé. Inoltre, le regole di lista sono molto particolareggiate a causa delle numerose sensibilità dell’India.</p>
<p class="absatz ">L’articolo 5 elenca i <i>trattamenti minimi</i> che, a prescindere dalle disposizioni dell’articolo 4, non conferiscono il carattere originario. Sono trattamenti semplici quali il confezionamento, la ripartizione, la pulizia, la colorazione, lo snocciolamento e la pelatura di frutta e verdura o la macellazione di animali, non sufficienti a far sì che la merce sia considerata originaria.</p>
<p class="absatz ">Le <i>disposizioni sul cumulo</i> (art. 6) stabiliscono che i materiali provenienti dalle altre Parti che hanno carattere originario possono essere cumulati (non è richiesta una lavorazione o trasformazione sufficiente).</p>
<p class="absatz ">In conformità alle disposizioni dell’articolo 7 (<i>unità da prendere in considerazione</i>), il carattere originario di un’unità di riferimento è determinato in base alle disposizioni corrispondenti del SA.</p>
<p class="absatz ">Secondo l’articolo 8, gli<i> accessori, pezzi di ricambio e utensili consegnati insieme al prodotto</i> vanno considerati come un tutto unico e trattati allo stesso modo per quanto riguarda l’origine.</p>
<p class="absatz ">L’articolo 9 dispone che gli<i> elementi neutri</i> (p. es. elettricità o impianti di produzione) che non sono inclusi nel prodotto finale non devono essere presi in considerazione.</p>
<p class="absatz ">Secondo l’articolo 10 (<i>contabilità separata</i>), i materiali intercambiabili con proprietà sostanzialmente identiche possono essere immagazzinati in un deposito misto. In questo caso l’esportatore deve poter dimostrare, in base alla sua contabilità, che il numero di prodotti che acquisiscono l’origine preferenziale non è superiore al numero che si sarebbe ottenuto se vi fosse stata una divisione fisica delle scorte.</p>
<p class="absatz ">Il <i>principio di territorialità</i> di cui all’articolo 11 stabilisce che i criteri d’origine devono essere soddisfatti all’interno del territorio doganale di una Parte e che le merci di ritorno sdoganate in un Paese terzo perdono sostanzialmente il loro carattere originario. Vi è tuttavia un margine di tolleranza, per cui i prodotti reimportati mantengono inalterato il loro carattere originario. Non è invece consentita la lavorazione in un Paese terzo, come previsto da certi altri accordi. Una tale lavorazione comporterebbe la perdita del carattere originario.</p>
<p class="absatz ">Secondo l’articolo 12 (<i>trasporto diretto</i>), le merci originarie possono transitare nel territorio di Paesi terzi purché non siano messe in libera circolazione. Durante il trasporto i prodotti originari non possono essere modificati, ma possono essere trasbordati. È anche possibile frazionare le partite in Paesi terzi. Questa disposizione aumenta la flessibilità logistica dell’industria esportatrice svizzera, agevolando così le sue esportazioni. Per principio l’amministrazione doganale del Paese importatore considera che queste disposizioni siano rispettate, salvo informazioni contrarie. L’articolo elenca vari documenti che possono essere richiesti dall’amministrazione doganale del Paese importatore in caso di informazioni contraddittorie sulla spedizione diretta delle merci.</p>
<p class="absatz ">L’articolo 13 elenca le <i>prove d’origine</i> ammissibili. Gli esportatori svizzeri utilizzano la dichiarazione d’origine in conformità all’appendice 2.A.2 (<i>dichiarazione d’origine</i>) dell’allegato 2.A o il certificato di circolazione EUR.1 in conformità all’allegato 2.A.4 (<i>certificato di circolazione EUR.1</i>). Gli esportatori indiani utilizzano il <i>certificato d’origine</i> AELS–India secondo l’allegato 2.A.3. Un esportatore autorizzato può utilizzare una dichiarazione d’origine purché sia stata firmata digitalmente e possa essere verificata sul corrispondente portale della Confederazione<sup><a href="#fn-d7e898" id="fnbck-d7e898">38</a></sup>. Questa misura è stata ritenuta necessaria perché in India vi è un forte incentivo ad abusare degli ALS a causa degli elevati dazi sulle importazioni.</p>
<p class="absatz ">L’articolo 14 (<i>requisiti d’importazione</i>) stabilisce che il trattamento preferenziale è accordato dietro presentazione di una dichiarazione d’origine o di un certificato di circolazione EUR.1. Le partite non commerciali di scarso valore e i bagagli personali dei viaggiatori possono essere esentati dalla prova d’origine in conformità alla legislazione nazionale delle Parti.</p>
<p class="absatz ">L’articolo 15 disciplina la<i> cooperazione di importatori ed esportatori con le autorità competenti</i>. Gli importatori e gli esportatori sono tenuti a conservare per cinque anni le prove d’origine e altri documenti pertinenti. Se l’importatore o l’esportatore constata che sono state trasmesse informazioni sbagliate deve immediatamente informare l’amministrazione competente.</p>
<p class="absatz ">L’articolo 16 stabilisce che la <i>fatturazione</i> <i>ad opera di terzi</i> non stabiliti in una Parte non comporta il rifiuto del trattamento preferenziale delle merci, a condizione che queste soddisfino i criteri d’origine.</p>
<p class="absatz ">L’articolo 17 costituisce la base del<i> controllo a posteriori</i> delle prove d’origine. Il controllo a posteriori consiste nel verificare se la prova d’origine è autentica e se i prodotti possono effettivamente essere considerati originari. La procedura si articola in più fasi. In una prima fase le autorità della Parte importatrice hanno la possibilità di richiedere all’importatore le informazioni eventualmente disponibili. Ciò non comporta tuttavia l’obbligo per l’esportatore di fornire informazioni a questo riguardo. Se le informazioni così ottenute sono insufficienti, l’autorità competente della Parte esportatrice può, in una seconda fase, essere invitata a effettuare un riesame. Se l’esportatore classifica le informazioni come confidenziali, la Parte esportatrice non può trasmetterle alle autorità doganali della Parte importatrice e quest’ultima non può successivamente rifiutare il trattamento preferenziale solo per questo motivo. In questi casi la Parte esportatrice conferma di aver preso visione dei documenti pertinenti che confermano l’origine. L’altra Parte ha la possibilità, su richiesta, di fungere da osservatore, ma non può svolgere un ruolo attivo. L’esportatore può rifiutare una tale partecipazione per motivi di confidenzialità. In questo caso la verifica viene effettuata dalla Parte esportatrice per conto della Parte importatrice.</p>
<p class="absatz ">L’articolo 18 disciplina il <i>rifiuto del trattamento preferenziale</i> se un prodotto non soddisfa le condizioni pertinenti. A condizioni ben precise, la Parte importatrice ha la possibilità di sospendere temporaneamente il trattamento preferenziale se nel corso delle verifiche dovesse risultare che uno o più esportatori hanno ripetutamente o intenzionalmente rilasciato prove d’origine scorrette. Questo è possibile soltanto se il Comitato misto formula una raccomandazione corrispondente. È anche previsto un meccanismo di consultazione, nell’ambito del quale può essere discussa la revoca della sospensione.</p>
<p class="absatz ">L’articolo 19 sulle <i>notifiche e la cooperazione</i> riguarda lo scambio di informazioni sulle prove d’origine, le autorità competenti, il sistema degli esportatori autorizzati e l’attuazione dell’allegato 2.A.</p>
<p class="absatz ">L’articolo 20 sulla <i>confidenzialità</i> garantisce che le informazioni ritenute confidenziali in virtù della legislazione nazionale di una Parte siano trattate come tali.</p>
<p class="absatz ">Secondo l’articolo 21, ogni Parte è tenuta a prevedere <i>sanzioni</i> in caso di infrazione alle sue leggi e regolamentazioni nazionali in materia doganale. Queste sanzioni possono avere carattere penale, civile o amministrativo.</p>
<p class="absatz ">La disposizione transitoria dell’articolo 22 prevede che, per le <i>merci in transito o immagazzinate</i>, può essere rilasciata una prova d’origine a posteriori, ma al più tardi entro nove mesi dall’entrata in vigore dell’Accordo.</p>
<p class="absatz ">L’articolo 23 conclude l’allegato 2.A con una serie di disposizioni sul funzionamento del <i>Sottocomitato per le regole d’origine</i> istituito per gestire l’Accordo. Il suo compito è soprattutto quello di controllare e sorvegliare le misure adottate e di attuare gli impegni assunti dalle Parti. Il Sottocomitato è inoltre incaricato di disciplinare lo scambio di informazioni sulle questioni doganali e di preparare le interpretazioni e le linee guida sugli adeguamenti tecnici relativi alla circolazione delle merci, come ad esempio l’aggiornamento del SA.</p>
<div class="footnotes"><p id="fn-d7e898"><sup><a href="#fnbck-d7e898">38</a></sup><sup></sup> <a href="http://www.validator.admin.ch" target="_blank">
				www.validator.admin.ch
			</a></p></div>
</div></section><section id="lvl_5/lvl_5.3/lvl_5.3.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.3/lvl_5.3.2">5.3.2 Allegato 2.B: Agevolazione degli scambi</a>
</h3>
<div class="collapseable">
<p class="absatzvor ">Per agevolare e sviluppare gli scambi, le Parti si impegnano all’articolo 1 (<i>principi generali</i>) a prevedere procedure trasparenti, efficienti e semplici per il commercio transfrontaliero, a effettuare controlli efficaci e basati sull’analisi dei rischi e a promuovere gli standard internazionali.</p>
<p class="absatz ">All’articolo 2 semplificano le <i>procedure per il commercio di beni </i>adottando le disposizioni dell’Accordo dell’OMC del 27 novembre 2014<sup><a href="#fn-d7e961" id="fnbck-d7e961">39</a></sup> sulla facilitazione degli scambi.</p>
<p class="absatz ">Secondo l’articolo 3, le Parti creano più <i>trasparenza</i> impegnandosi a pubblicare in Internet – se possibile in inglese – le loro leggi, regolamentazioni e decisioni di applicazione generale.</p>
<p class="absatz ">All’articolo 4 (<i>consultazioni e informazioni pubbliche prima dell’entrata in vigore</i>), le Parti si impegnano a pubblicare su Internet le prescrizioni applicabili al commercio transnazionale e a fornire, su richiesta, informazioni vincolanti. In questo modo creano più trasparenza e certezza del diritto per gli operatori economici interessati.</p>
<p class="absatz ">A norma dell’articolo 5, le Parti si scambiano <i>informazioni vincolanti</i> sulle classificazioni tariffarie e sui dazi doganali applicabili, sul valore in dogana, sulle regole d’origine applicabili e su altri requisiti per la circolazione transfrontaliera delle merci.</p>
<p class="absatz ">Secondo l’articolo 6 (<i>procedure di ricorso</i>), gli operatori economici devono poter impugnare le decisioni delle autorità doganali dinnanzi ad almeno un organo di ricorso amministrativo e un organo di ricorso giudiziario indipendenti.</p>
<p class="absatz ">Le <i>spese e tasse</i> d’importazione ed esportazione (art. 7) sono fissate in funzione del valore del servizio fornito e non di quello della merce. Le tariffe devono essere pubblicate in Internet.</p>
<p class="absatz ">Nel caso di <i>un’infrazione</i> di cui all’articolo 8, le sanzioni sono imposte in modo proporzionale e trasparente.</p>
<p class="absatz ">Le Parti si impegnano ad applicare procedure doganali, commerciali e di frontiera semplici, adeguate e oggettive e, secondo l’articolo 9, a prevedere un trattamento preferenziale per le <i>merci deperibili</i>.</p>
<p class="absatz ">A norma dell’articolo 10, le Parti applicano un <i>controllo dei rischi</i> che semplifichi lo sdoganamento delle merci poco pericolose. L’obiettivo è permettere a gran parte delle merci di passare rapidamente la frontiera, limitando al massimo i controlli.</p>
<p class="absatz ">All’articolo 11 (<i>formalità d’importazione, esportazione e transito</i>) le Parti si impegnano a semplificare le procedure commerciali internazionali. Convengono di limitare allo stretto necessario i controlli, le formalità e i documenti richiesti. Per ridurre ulteriormente i costi ed evitare inutili ritardi negli scambi commerciali, le Parti applicano procedure efficaci e, se possibile, fondate su norme internazionali.</p>
<p class="absatz ">L’articolo 12 obbliga inoltre le Parti ad applicare procedure che consentano agli esportatori e agli importatori di espletare le formalità doganali senza dover ricorrere ad <i>agenti doganali</i>.</p>
<p class="absatz ">In conformità alle norme internazionali pertinenti, l’articolo 13 (<i>regime di ammissione temporanea e perfezionamento attivo e passivo</i>) disciplina le procedure doganali che consentono l’ammissione temporanea di merci destinate ad essere riesportate, compreso il perfezionamento.</p>
<p class="absatz ">Secondo l’articolo 14, le <i>competenze degli uffici doganali</i> devono essere ritagliate sulle esigenze degli operatori economici.</p>
<p class="absatz ">L’articolo 15 prevede la possibilità di negoziare un accordo sul <i>riconoscimento reciproco degli operatori economici autorizzati</i>.</p>
<p class="absatz ">Secondo l’articolo 16 (<i>transazioni consolari</i>), le Parti non possono chiedere la legalizzazione preventiva di documenti commerciali quali fatture e certificati d’origine o documenti doganali da parte di un consolato.</p>
<p class="absatz ">L’articolo 17 (<i>legalizzazione di documenti</i>) vieta alla Parte importatrice di esigere la legalizzazione preventiva di determinati documenti (p. es. certificato d’origine di una camera di commercio o autenticazione di fatture).</p>
<p class="absatz ">L’articolo 18 incoraggia le Parti a utilizzare lo <i>studio sui tempi di rilascio</i> (<i>Time Release Study</i>) dell’Organizzazione mondiale delle dogane per misurare e, ove possibile, migliorare le proprie misure di agevolazione degli scambi.</p>
<p class="absatz ">L’articolo 19 prevede la creazione di un <i>Sottocomitato per l’agevolazione degli scambi</i>. I suoi compiti sono sorvegliare e verificare gli impegni assunti, discutere questioni operative, compresa la cooperazione tra le autorità competenti e lo scambio di informazioni.</p>
<div class="footnotes"><p id="fn-d7e961"><sup><a href="#fnbck-d7e961">39</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a><a href="https://www.fedlex.admin.ch/eli/cc/1995/2117_2117_2117/de" target="_blank">				</a><a href="https://www.fedlex.admin.ch/eli/cc/1995/2117_2117_2117/de" target="_blank">, allegato 1A			</a></p></div>
</div></section><div class="footnotes">
<p id="fn-d7e769"><sup><a href="#fnbck-d7e769">36</a></sup><sup></sup> <a href="https://fedlex.data.admin.ch/eli/cc/1987/2686_2686_2686" target="_blank">RS <b>0.632.11</b></a></p>
<p id="fn-d7e792"><sup><a href="#fnbck-d7e792">37</a></sup><sup></sup> Gli allegati 2.D e 2.E riguardano le concessioni accordate all’India, rispettivamente, dall’Islanda e dalla Norvegia.</p>
</div>
</div></section><section id="lvl_5/lvl_5.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.4">5.4 Capitolo 3: Misure di difesa commerciale<br>(art. 3.1–3.4)</a>
</h2>
<div class="collapseable">
<p class="absatzvor ">Le disposizioni del <i>capitolo</i><i> </i><i>3</i> riguardano le <i>misure di difesa commerciale</i>.</p>
<p class="absatz ">L’articolo 3.1 (<i>sovvenzioni e misure compensative</i>) stabilisce una procedura di consultazione in conformità alla legislazione dell’OMC, fissando un termine di 21 giorni per le consultazioni. Se una Parte decide di imporre misure compensative, deve applicare la regola del minor dazio (<i>lesser duty rule</i>).</p>
<p class="absatz ">L’articolo 3.2 (<i>antidumping</i>) prevede requisiti più rigorosi delle norme dell’OMC per l’applicazione delle misure antidumping dell’OMC tra le Parti, in particolare la notifica preliminare e le consultazioni. Le Parti convengono di non adottare misure antidumping in modo arbitrario o protezionistico. Possono riesaminare questa disposizione cinque anni dopo l’entrata in vigore dell’Accordo. Se una Parte intende imporre misure antidumping, deve applicare la regola del dazio inferiore (<i>lesser duty rule</i>).</p>
<p class="absatz ">L’articolo 3.3 riguarda le <i>misure di salvaguardia globali</i> e non prevede diritti o obblighi aggiuntivi rispetto a quelli della legislazione dell’OMC. Le Parti possono escludere le importazioni di un’altra Parte dalle misure di salvaguardia globali dell’OMC se tali importazioni non sono né rischiano di essere una causa sostanziale di grave danno.</p>
<p class="absatz ">Gli articoli 3.1, 3.2 e 3.3 sono esclusi dal campo d’applicazione del capitolo sulla <i>composizione delle controversie</i>.</p>
<p class="absatz ">L’articolo 3.4 (<i>misure di salvaguardia bilaterali</i>) consente alle Parti di sospendere la riduzione dei dazi o di reintrodurli – provvisoriamente e a determinate condizioni – in caso di serie perturbazioni dei mercati causate dallo smantellamento o dalla riduzione tariffaria nell’ambito del TEPA. Tali misure non possono durare più di due anni (o tre in circostanze eccezionali). Cinque anni dopo l’entrata in vigore dell’Accordo le Parti devono decidere se mantenere questa possibilità di applicare misure di salvaguardia bilaterali tra di loro.</p>
</div></section><section id="lvl_5/lvl_5.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.5">5.5 Capitolo 4: Misure sanitarie e fitosanitarie <br>(art. 4.1–4.18)</a>
</h2>
<div class="collapseable">
<p class="absatzvor ">Il <i>capitolo</i> <i>4</i> sulle misure sanitarie e fitosanitarie (<i>sanitary and phytosanitary standards</i>; SPS) si basa sui principi della legislazione dell’OMC, in particolare sul principio di non discriminazione. Prevede la possibilità di una più stretta collaborazione tra le autorità rispetto a quella dell’OMC per risolvere eventuali problemi commerciali futuri. Non prevede però un’armonizzazione legislativa. I prodotti indiani esportati in Svizzera, quindi, dovranno essere pienamente conformi ai requisiti svizzeri anche in futuro. Lo stesso dicasi per i prodotti svizzeri esportati in India.</p>
<p class="absatz ">L’articolo 4.1 fissa gli <i>obiettivi</i> del capitolo: proteggere la vita e la salute umana, animale e vegetale nel territorio delle Parti, agevolando nel contempo il commercio tra di loro. Le Parti si impegnano ad applicare le misure SPS in modo trasparente, a riconoscere lo stato sanitario della controparte, ad applicare il principio di regionalizzazione, ad utilizzare le norme internazionali esistenti, a dotarsi di meccanismi e procedure di agevolazione degli scambi e a migliorare la comunicazione e la cooperazione in questo settore.</p>
<p class="absatz ">All’articolo 4.2 (<i>conferma dell’Accordo SPS</i>), le Parti riconfermano i propri diritti e obblighi derivanti dall’Accordo OMC del 15 aprile 1994<sup><a href="#fn-d7e1105" id="fnbck-d7e1105">40</a></sup> sull’applicazione delle misure sanitarie e fitosanitarie (Accordo SPS). Il <i>campo d’applicazione</i> del capitolo in questione comprende tutte le misure SPS che possono incidere sul commercio tra le Parti (art. 4.3).</p>
<p class="absatz ">L’articolo 4.4 (<i>armonizzazione interna</i>) garantisce che gli animali, i prodotti d’origine animale, i vegetali e i prodotti vegetali importati dall’altra Parte possano circolare liberamente nel territorio della Parte importatrice se soddisfano i suoi requisiti SPS. Ciascuna Parte è quindi obbligata a trattare i prodotti dell’altra Parte – una volta ammessi sul proprio mercato – nello stesso modo in cui tratta i propri prodotti. Le Parti provvedono così a creare condizioni eque sui loro mercati.</p>
<p class="absatz ">All’articolo 4.5 le Parti si impegnano a scambiarsi i dati delle rispettive <i>autorità competenti</i> dell’attuazione del capitolo (par. 1). Queste autorità si comunicano eventuali modifiche (par. 2) tramite gli organi di contatto che hanno istituito (cfr. art. 4.16).</p>
<p class="absatz ">In virtù dell’articolo 4.6 (<i>riconoscimento dello stato di area infestata e a rischio malattie</i>), le Parti si impegnano a riconoscere i concetti di zonizzazione, compartimentazione e regionalizzazione, comprese le aree libere da parassiti e malattie, finalizzati a prevenire il diffondersi di una malattia animale o di parassiti in una determinata area. La suddivisione in zone permette di delimitare le aree geografiche all’interno delle quali le popolazioni di animali sono considerate esenti da malattie e la compartimentazione di separare la stessa popolazione di animali tenuti in una o più aziende agricole dal resto delle popolazioni presenti in una zona. Usati congiuntamente, questi due strumenti mirano a dare alle Parti la fiducia nello stato sanitario e fitosanitario degli animali e delle piante scambiati tra di loro e a limitare eventuali interruzioni degli scambi identificando e separando le zone libere da malattie da quelle infette. Ai fini del riconoscimento di questi concetti, le Parti prendono debitamente in considerazione le decisioni pertinenti del Comitato SPS dell’OMC nonché le norme, linee guida e raccomandazioni internazionali delle organizzazioni competenti.</p>
<p class="absatz ">Le norme sulla protezione della salute e della sicurezza dei cittadini variano da un Paese all’altro a seconda dei rischi specifici in una determinata regione, ma anche delle aspettative dei consumatori. Non è sempre possibile, quindi, armonizzare queste norme a livello mondiale. L’articolo 4.7 (<i>determinazione dell’equivalenza</i>) definisce pertanto il quadro all’interno del quale le Parti possono riconoscere che una misura o un gruppo di misure o di sistemi SPS relativi a un prodotto o a una categoria di prodotti dell’altra Parte sono equivalenti ai propri (par. 1). Secondo il paragrafo 2, la determinazione dell’equivalenza, effettuata dalla Parte importatrice su richiesta della Parte esportatrice, non deve costituire un motivo di interruzione o sospensione degli scambi. Una volta conclusa la sua valutazione entro un periodo di tempo ragionevole, la Parte importatrice notifica all’altra Parte il risultato della sua determinazione. Se non può accettare la misura come equivalente, la Parte importatrice deve motivare la sua decisione (par. 3). Secondo il paragrafo 4, la decisione di riconoscere, non riconoscere, ritirare o sospendere l’equivalenza compete esclusivamente alla Parte importatrice, che deve agire in conformità al proprio quadro giuridico e tenendo conto degli standard e delle raccomandazioni delle organizzazioni internazionali competenti. Se la Parte importatrice riconosce formalmente l’equivalenza, deve prontamente adottare tutte le misure necessarie per darvi effetto (par. 5).</p>
<p class="absatz ">A norma dell’articolo 4.8, ogni Parte ha il diritto di effettuare audit e <i>verifiche</i> dei programmi o delle procedure di controllo delle autorità competenti dell’altra Parte al fine di mantenere la fiducia nell’effettiva attuazione del capitolo (par. 1). Le Parti devono quindi provvedere affinché il processo di verifica sia svolto in conformità alle norme, le linee guida e le raccomandazioni delle organizzazioni internazionali competenti. La Parte importatrice si impegna a svolgere le proprie attività di verifica soprattutto secondo il metodo dell’audit e della valutazione del sistema di ispezione e certificazione della Parte esportatrice nel suo complesso, piuttosto che verificando determinati suoi prodotti o stabilimenti specifici (par. 2). L’obiettivo è evitare il più possibile le ispezioni aziendali, perché causano costi considerevoli sia agli esportatori che alle autorità svizzere. La frequenza dei controlli deve comunque dipendere dai risultati dei controlli precedenti (par. 3). La notifica di un sopralluogo deve essere effettuata in anticipo, almeno due mesi prima, a meno che non vi sia un’emergenza o che le Parti non convengano diversamente (par. 4).</p>
<p class="absatz ">L’articolo 4.9 (<i>controlli all’importazione e procedure di certificazione</i>) concretizza l’Accordo SPS per quanto riguarda, da un lato, l’applicazione delle procedure di controllo, ispezione e approvazione – in particolare le procedure di certificazione – dei prodotti ad opera della Parte esportatrice e, dall’altro, il controllo delle merci effettuato alla frontiera dalla Parte importatrice. Ogni Parte deve garantire che i prodotti esportati in un’altra Parte siano conformi ai requisiti SPS indicati nei certificati della Parte importatrice (par. 2). La Parte importatrice, dal canto suo, si impegna ad applicare condizioni d’importazione non discriminatorie e proporzionate al rischio (par. 3). I controlli alla frontiera vengono inoltre effettuati in modo da non limitare gli scambi più del necessario (par. 4) e la loro frequenza è comunicata su richiesta (par. 5). Se una merce è respinta presso un punto d’ingresso a causa di un rischio SPS comprovato, la Parte importatrice è tenuta a informare l’autorità competente della Parte esportatrice (par. 6). Se le merci non sono conformi a causa di una presunta violazione dei requisiti SPS della Parte importatrice, quest’ultima può sottoporle a fermo ufficiale e adottare le dovute misure in conformità alla sua legislazione nazionale, previa consultazione dell’esportatore. Nel prendere queste decisioni, la Parte importatrice tiene conto di tutte le informazioni di cui dispone o che le sono state fornite dall’esportatore, comprese le sue osservazioni. Le persone responsabili dell’invio delle merci in questione si devono assumere le spese sostenute dalla Parte importatrice (par. 7). Il paragrafo 8 dispone che le Parti devono garantire all’esportatore il diritto di impugnare tali decisioni ed essere informato sull’andamento della procedura. Sono fatte salve le decisioni relative a situazioni d’emergenza adottate per affrontare rischi gravi, nel qual caso le Parti devono solamente spiegare agli esportatori le circostanze che le hanno indotte a prendere tali decisioni (par. 9). Il paragrafo 10 stabilisce che le tasse d’ispezione devono essere proporzionali alle tasse riscosse per l’ispezione di prodotti nazionali simili. A norma del paragrafo 11, le Parti devono accettare i certificati rilasciati dall’autorità competente dell’altra Parte, fatto salvo il loro diritto di effettuare controlli all’importazione.</p>
<p class="absatz ">Prima di attuare una misura SPS, i Paesi membri dell’OMC sono tenuti, secondo l’Accordo SPS, a effettuare una valutazione del rischio basata su dati scientifici per quanto possibile oggettivi. L’articolo 4.10 paragrafo 1 stabilisce che le Parti rafforzano la cooperazione in questo campo. A tal fine si conformano all’Accordo SPS e tengono conto delle decisioni pertinenti adottate dal Comitato SPS dell’OMC. La Parte che effettua una <i>valutazione dei rischi</i> si assicura che questa valutazione sia documentata, che la Parte esportatrice abbia la possibilità di presentare osservazioni e sia informata sullo stato di avanzamento della richiesta e su eventuali ritardi (par. 2 e 3). Salvo in casi d’emergenza, nessuna Parte vieta l’importazione di un prodotto di un’altra Parte per il solo motivo che sta riesaminando una misura SPS vigente (par. 4).</p>
<p class="absatz ">Secondo l’articolo 4.11 (<i>misure d’emergenza</i>), la Parte che adotta una misura di questo tipo deve notificarlo alle altre Parti tramite i canali di comunicazione esistenti (par. 1). Le altre Parti possono chiedere di discutere la misura d’emergenza con la Parte che l’ha adottata (par. 2) e che deve riesaminarla il più presto possibile. Se dopo il riesame decide di mantenerla, deve rivalutarla periodicamente in base alle informazioni più recenti di cui dispone e spiegando, su richiesta della Parte interessata, i motivi del mantenimento (par. 3).</p>
<p class="absatz ">L’articolo 4.12 riguarda gli obblighi di <i>trasparenza</i>. La Parti si impegnano a prendere in considerazione le decisioni pertinenti del Comitato SPS dell’OMC e a notificare, attraverso il sistema SPS dell’OMC o gli organi di contatto esistenti, le modifiche alle misure SPS vigenti o le eventuali nuove proposte che possono incidere sugli scambi commerciali tra di loro (par. 1– 4). Salvo in casi urgenti, ogni Parte concede di norma all’altra Parte almeno 60 giorni per presentare osservazioni sulle misure SPS che le ha notificato (par. 5). Le Parti si impegnano inoltre a fornire informazioni e chiarimenti, su richiesta dell’altra Parte, in merito alle misure e procedure SPS applicabili, a eventuali non conformità significative o ricorrenti o alle misure adottate su base provvisoria (par. 6 e 7).</p>
<p class="absatz ">L’articolo 4.13 disciplina lo <i>scambio di informazioni</i> rilevanti ai fini dell’attuazione del capitolo in questione. Oltre all’obbligo generale di notifica attraverso il sistema SPS dell’OMC, le Parti possono inviarsi notifiche non contemplate dall’Accordo SPS e scambiarsi informazioni su altri temi pertinenti, come i modelli di certificati o gli attestati ufficiali (par. 1 e 2). Secondo il paragrafo 3, lo scambio di informazioni è considerato avvenuto non appena le informazioni in questione sono state fornite attraverso il sistema SPS dell’OMC o pubblicate su Internet su siti ufficiali gratuitamente accessibili.</p>
<p class="absatz ">In virtù di una <i>clausola di riesame</i>, l’articolo 4.14 dispone che le Parti negozino tra di loro, su richiesta di una Parte, un accordo che estenda reciprocamente un trattamento equivalente a quello che potrebbero concordare con una parte terza. Quindi, se l’India e l’UE dovessero concludere un accordo di questo tipo, l’India dovrà concedere alla Svizzera un trattamento equivalente a quello concesso all’UE, se la Svizzera avrà concordato un trattamento simile con l’UE. Qualsiasi discriminazione nei confronti dei prodotti dell’UE può quindi essere evitata, a condizione che i prodotti dell’UE beneficino in futuro di un trattamento preferenziale sul mercato indiano sotto il profilo delle misure SPS.</p>
<p class="absatz ">All’articolo 4.15 paragrafo 1 le Parti istituiscono un <i>Sottocomitato per le SPS</i>. I suoi compiti sono monitorare e sorvegliare l’attuazione del capitolo, promuovere lo scambio di informazioni su questioni pertinenti e preparare raccomandazioni in merito alle misure SPS (par. 2). Il Sottocomitato SPS agisce per consenso (par. 3) e si riunisce di norma ogni due anni, salvo altrimenti convenuto dalle Parti (par. 4).</p>
<p class="absatz ">A norma dell’articolo 4.16, le Parti designano degli appositi <i>organi di contatto</i> per gli esperti incaricati di coordinare l’attuazione del capitolo (par. 1). In questo modo incoraggiano in generale lo scambio di informazioni tra le autorità competenti. Inoltre, in caso di ostacoli al commercio e relativi problemi per le imprese, è possibile stabilire un contatto rapido e diretto con gli specialisti responsabili nei Paesi interessati e cercare insieme soluzioni pragmatiche, senza dover ricorrere prima al sottocomitato SPS. Le Parti si notificano qualsiasi cambiamento degli organi di contatto (par. 2).</p>
<p class="absatz ">L’articolo 4.17 istituisce un apposito meccanismo per le <i>consultazioni</i> tra le Parti. Può essere attivato se una Parte introduce una misura SPS che ha ostacolato o può ostacolare il commercio. L’esito delle consultazioni, che devono tenersi il più presto possibile e secondo modalità concordate, va comunicato al Sottocomitato SPS.</p>
<p class="absatz ">L’articolo 4.18 prevede che le Parti rafforzino la <i>cooperazione</i> bilaterale al fine di facilitare l’attuazione del capitolo e che si adoperino per individuare, sviluppare e promuovere misure di agevolazione degli scambi. Queste misure possono consistere in programmi di formazione e scambi d’esperienze tra esperti in materia di ispezioni e certificazioni, seminari e workshop per facilitare lo scambio di opinioni e di migliori pratiche sui regimi SPS, nonché attività di standardizzazione internazionale e di organizzazioni internazionali competenti. Le Parti si riservano il diritto di cooperare su qualsiasi questione di reciproco interesse relativa al capitolo, comprese eventuali proposte settoriali (par. 2). La cooperazione tra le autorità è un fattore chiave per rispondere in modo pragmatico ai problemi specifici che gli esportatori possono incontrare.</p>
<div class="footnotes"><p id="fn-d7e1105"><sup><a href="#fnbck-d7e1105">40</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a>, allegato 1A.4</p></div>
</div></section><section id="lvl_5/lvl_5.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.6">5.6 Capitolo 5: Ostacoli tecnici agli scambi <br>(art. 5.1–5.16)</a>
</h2>
<div class="collapseable">
<p class="absatzvor ">Il <i>capitolo</i> <i>5</i>, sugli ostacoli tecnici agli scambi (<i>technical barriers to trade</i>; TBT), si basa sui principi normativi dell’OMC e in particolare sul principio della non discriminazione. Prevede meccanismi per migliorare sul lungo periodo la convergenza delle normative tecniche, evitando così ulteriori ostacoli tecnici agli scambi. Diversamente dalla normativa dell’OMC, il capitolo contempla inoltre la possibilità di una cooperazione più stretta tra le autorità competenti nell’ottica di risolvere eventuali problemi commerciali futuri. Non prevede però un’armonizzazione legislativa: i prodotti indiani esportati in Svizzera dovranno essere pienamente conformi ai requisiti svizzeri. Dovranno essere valutati (certificati o autorizzati) secondo le procedure previste dal nostro Paese. Lo stesso vale per i prodotti svizzeri esportati in India.</p>
<p class="absatz ">Come statuito dall’articolo 5.1 (<i>obiettivi</i>), il capitolo mira a facilitare e incrementare gli scambi di merci tra le Parti e a ottenere un accesso effettivo ai rispettivi mercati. A tal fine le Parti si impegnano a garantire che i requisiti tecnici, le norme e le procedure di valutazione della conformità non creino inutili ostacoli al commercio e che siano conformi alle norme internazionali. Le Parti intendono inoltre promuovere la convergenza, l’allineamento e, se del caso, il riconoscimento dei requisiti tecnici.</p>
<p class="absatz ">L’articolo 5.2 (<i>conferma dell’Accordo TBT dell’OMC</i>) inserisce l’Accordo dell’OMC del 15 aprile 1994<sup><a href="#fn-d7e1201" id="fnbck-d7e1201">41</a></sup> sugli ostacoli tecnici agli scambi (Accordo TBT) nel TEPA (par. 1). I suoi articoli ne divengono quindi parte integrante. Secondo il paragrafo 2, tuttavia, nessuna Parte può ricorrere al meccanismo di composizione delle controversie del TEPA per una controversia che riguarda esclusivamente una violazione del suddetto Accordo TBT. Pertanto, una controversia su un articolo dell’Accordo TBT incorporato nel TEPA può essere trattata solo all’interno dell’OMC e nell’ambito del meccanismo di risoluzione delle controversie di tale organizzazione, perché alle Parti non è data la possibilità di scegliere il foro in cui trattarla nell’ambito delle procedure del TEPA, come altrimenti consentito dopo l’inserimento. Viceversa, una controversia riguardante una disposizione del presente capitolo relativa a un impegno che non rientra nel campo di attuazione dell’Accordo TBT sarà trattata esclusivamente in conformità alle disposizioni sulle controversie del TEPA (cfr. n. 5.13 e cap. 12 TEPA).</p>
<p class="absatz ">Secondo l’articolo 5.3, il <i>campo d’applicazione</i> del capitolo 5 comprende l’elaborazione, l’adozione e l’applicazione di norme, regolamenti tecnici e procedure di valutazione della conformità stabilite dai governi centrali delle Parti (e anche regionali nel caso dell’India; par. 1 e 2), fatto salvo il settore sanitario e fitosanitario (par. 3, cfr. n. 5.5 e cap. 4 TEPA).</p>
<p class="absatz ">L’articolo 5.4 prevede che le Parti rafforzino la loro <i>cooperazione</i> bilaterale per migliorare la comprensione reciproca dei rispettivi sistemi e agevolare l’accesso ai loro mercati. Si sforzano pertanto di identificare, sviluppare e promuovere misure quali gli scambi di esperienze, la cooperazione sulle buone pratiche normative, la conversione o l’allineamento dei regolamenti tecnici, la partecipazione agli organismi internazionali di normazione e ad altri organismi internazionali come il Comitato per gli ostacoli tecnici agli scambi dell’OMC. La cooperazione tra le autorità è un fattore decisivo per rispondere in modo pragmatico ai problemi specifici che le aziende esportatrici possono incontrare, soprattutto le PMI.</p>
<p class="absatz ">L’articolo 5.5 (<i>prescrizioni tecniche</i>) prevede che gli organismi di regolamentazione delle Parti elaborino le loro prescrizioni nazionali sulla base delle norme internazionali pertinenti. La Parte che rinuncia a utilizzarle deve, su richiesta dell’altra Parte, spiegarne le ragioni. Le Parti si impegnano inoltre a pubblicare gratuitamente le loro prescrizioni tecniche su un sito web ufficiale, garantendo così che le cerchie interessate possano partecipare alle consultazioni pubbliche. Salvo in casi urgenti, ogni Parte concede all’altra Parte almeno 60 giorni per formulare osservazioni sulle prescrizioni tecniche notificate in adempimento dei loro obblighi nell’ambito dell’OMC. Le Parti definiscono inoltre un termine congruo tra la pubblicazione delle prescrizioni e la loro entrata in vigore, permettendo agli operatori economici di adeguare i loro prodotti di conseguenza. Ogni Parte si riserva inoltre la possibilità di riconoscere l’equivalenza di una prescrizione tecnica di un’altra Parte (par. 1, lett. a–g). In virtù del paragrafo 3, ogni Parte garantisce che i prodotti dell’altra Parte legalmente immessi nel proprio mercato possano circolare liberamente sul proprio territorio, a condizione che siano conformi alle prescrizioni tecniche applicabili. In questo modo le Parti garantiscono condizioni eque nei rispettivi mercati.</p>
<p class="absatz ">L’articolo 5.6 (<i>norme</i>) prevede che le Parti si scambino informazioni sull’uso delle norme, comprese quelle internazionali, sui loro processi di standardizzazione e sugli accordi di cooperazione conclusi con parti terze in questo campo, fatti salvi gli obblighi di confidenzialità previsti da tali accordi (par. 1). Le Parti incoraggiano inoltre i rispettivi organismi di normazione riconosciuti a cooperare tra di loro nell’ambito delle attività internazionali in questo settore (par. 3).</p>
<p class="absatz ">Affinché un prodotto possa essere immesso sul mercato occorre verificarne la conformità alle prescrizioni tecniche applicabili. La valutazione della conformità di un prodotto va effettuata secondo una procedura stabilita dallo Stato in funzione del potenziale rischio che tale prodotto rappresenta. All’articolo 5.7 le Parti riconoscono l’esistenza di diversi meccanismi per facilitare l’accettazione dei risultati delle procedure di valutazione della conformità effettuate nell’altra Parte. Può trattarsi, ad esempio, della dichiarazione del fabbricante, di una certificazione rilasciata da un organismo designato da un’autorità pubblica, del riconoscimento ad opera di una Parte dei risultati delle <i>valutazioni della conformità</i> effettuate dall’altra Parte o della stipula di un accordo di reciproco riconoscimento (par. 1). Le Parti intendono pertanto intensificare gli scambi di informazioni su questi meccanismi e sulle procedure di valutazione della conformità, incoraggiando nel contempo il ricorso all’accreditamento e l’utilizzo a tal fine degli accordi internazionali a cui partecipano i rispettivi organismi di accreditamento. Se le Parti accettano le rispettive procedure di valutazione della conformità, lo fanno a condizioni non meno favorevoli di quelle previste nei rispettivi territori (par. 2).</p>
<p class="absatz ">L’articolo 5.8 (<i>cooperazione congiunta su prescrizioni tecniche, norme e procedure di valutazione della conformità</i>) fa riferimento ai diritti e agli obblighi derivanti dalle disposizioni pertinenti dell’Accordo TBT. Specifica inoltre che quando una Parte richiede una garanzia di conformità alle proprie prescrizioni tecniche, deve tenere conto del rischio che la mancata conformità comporterebbe per l’obiettivo perseguito (par. 1). Una Parte può anche richiedere la registrazione, l’autorizzazione o la valutazione obbligatoria della conformità da parte di terzi per consentire l’immissione di una merce sul proprio mercato (par. 2). In questo caso, tali organismi sono incoraggiati ad aderire a qualsiasi accordo multilaterale per l’armonizzazione internazionale e il riconoscimento reciproco dei risultati della valutazione della conformità (par. 3).</p>
<p class="absatz ">All’articolo 5.9 le Parti si impegnano a scambiarsi informazioni sulla <i>sorveglianza del mercato </i>e sui meccanismi d’applicazione delle rispettive legislazioni (lett. a). Si impegnano inoltre a garantire che non vi siano conflitti di interesse tra le rispettive autorità di vigilanza del mercato e i produttori (lett. b), il che è essenziale affinché gli utenti abbiano fiducia nei prodotti che acquistano.</p>
<p class="absatz ">L’articolo 5.10 sulle <i>tasse di valutazione della conformità e periodi di trattamento</i> si riferisce ai diritti e agli obblighi delle Parti nel contesto dell’OMC.</p>
<p class="absatz ">I regolamenti tecnici delle Parti possono prevedere requisiti obbligatori per la <i>marcatura e l’etichettatura </i>dei prodotti al fine di assicurarne la tracciabilità e garantire la salute e la sicurezza dei consumatori. In questo caso, e per evitare di creare inutili ostacoli tecnici agli scambi, le Parti concordano all’articolo 5.11 di limitare il più possibile i requisiti a quelli rilevanti per i consumatori o gli utenti o per indicare la conformità dei prodotti ai requisiti tecnici obbligatori (lett. a). Le Parti si impegnano inoltre a non richiedere l’approvazione, la registrazione o la certificazione preventiva delle etichette o delle marcature dei prodotti come condizione per la loro immissione sui rispettivi mercati, se tali prodotti sono altrimenti conformi ai requisiti tecnici applicabili (lett. b). Le Parti provvedono inoltre a fornire in tempi brevi un numero di identificazione unico agli operatori economici dell’altra Parte, se così richiesto (lett. c) e ad accettare sulle etichette informazioni anche in altre lingue oltre a quella obbligatoria. Si adoperano nei limiti del possibile per accettare etichette non permanenti o staccabili oppure una marcatura o etichettatura figurante nella documentazione di accompagnamento piuttosto che apposta fisicamente sul prodotto stesso (lett. e).</p>
<p class="absatz ">L’articolo 5.12 riguarda gli obblighi di <i>trasparenza</i>. Al paragrafo 1 le Parti riconoscono l’importanza delle disposizioni pertinenti dell’Accordo TBT. Su richiesta scritta di una Parte, la Parte interpellata le fornisce entro 30 giorni il testo integrale o la sintesi dei suoi regolamenti tecnici (par. 2), informandola, se così richiesto, sugli obiettivi, sulla base giuridica e sulla motivazione di un regolamento tecnico (par. 3). Il paragrafo 5 stabilisce che se una Parte blocca una merce importata in un punto d’ingresso a causa di una presunta non conformità, deve notificare prontamente all’importatore i motivi del fermo. Le Parti concordano infine che la Parte interpellata deve fornire informazioni e spiegazioni entro 60 giorni dalla richiesta (par. 6).</p>
<p class="absatz ">L’articolo 5.13 dispone che le Parti designino degli <i>organi di contatto</i> per gli esperti incaricati di coordinare l’attuazione del capitolo (par. 1). In questo modo intendono promuovere in generale lo scambio di informazioni tra le autorità competenti. Inoltre, in caso di ostacoli tecnici agli scambi e di conseguenti problemi per le imprese, è possibile stabilire un contatto rapido e diretto con gli specialisti responsabili nei Paesi interessati per cercare insieme soluzioni pragmatiche, senza dover ricorrere subito al Sottocomitato TBT di cui all’articolo 5.14. Ogni Parte deve notificare alle altre qualsiasi cambiamento che interessi il proprio organo di contatto (par. 2).</p>
<p class="absatz ">L’articolo 5.14 paragrafo 1 istituisce un <i>Sottocomitato per gli ostacoli tecnici agli scambi</i>, che deve tra l’altro monitorare e sorvegliare l’attuazione del capitolo, promuovere lo scambio di informazioni su questioni pertinenti, formulare raccomandazione e considerare, se del caso, l’opportunità di aggiungere altri allegati al TEPA se le Parti dovessero in futuro concludere degli accordi settoriali specifici (par. 2). Il Sottocomitato TBT agisce per consenso (par. 3) e si riunisce di norma ogni due anni, salvo altrimenti convenuto dalle Parti (par. 4).</p>
<p class="absatz ">L’articolo 5.15 (<i>scambio di informazioni e consultazioni</i>) prevede che ogni Parte esamini rapidamente qualsiasi richiesta di informazioni, chiarimenti o consultazioni presentata dall’altra Parte. Stabilisce inoltre un meccanismo di consultazione tra le Parti, attivabile se una Parte introduce una misura che crea o può creare un ostacolo al commercio. Le consultazioni si tengono il più presto possibile secondo procedure concordate. L’esito delle consultazioni viene comunicato al Sottocomitato TBT (par. 1 e 2).</p>
<p class="absatz ">Attraverso una <i>clausola di riesame</i>, l’articolo 5.16 obbliga le Parti a negoziare tra di loro, su richiesta di una di esse, un accordo che estenda alle altre un trattamento equivalente a quello che tutte le Parti potrebbero concludere con una terza parte. Pertanto, se l’India e l’UE dovessero concludere l’accordo di libero scambio attualmente in fase di negoziazione, l’India dovrà concedere alla Svizzera un trattamento equivalente a quello che avrà concesso all’UE, sempre che la Svizzera e l’UE abbiano concordato un trattamento simile. Ciò permette di prevenire eventuali discriminazioni nei confronti dei prodotti dell’UE che potrebbero beneficiare in futuro di un trattamento preferenziale sul mercato indiano nel settore degli ostacoli tecnici agli scambi.</p>
<div class="footnotes"><p id="fn-d7e1201"><sup><a href="#fnbck-d7e1201">41</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a>, allegato 1A.6</p></div>
</div></section><section id="lvl_5/lvl_5.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.7">5.7 Capitolo 6: Scambi di servizi (art. 6.1–6.7)</a>
</h2>
<div class="collapseable">
<p class="absatzvor ">Il capitolo 6 riguarda gli scambi di servizi. Le disposizioni fondamentali, in particolare per quanto riguarda le quattro modalità di fornitura di un servizio, l’accesso al mercato, il trattamento nazionale e le eccezioni, si basano sull’Accordo generale dell’OMC del 15 aprile 1994<sup><a href="#fn-d7e1274" id="fnbck-d7e1274">42</a></sup> sul commercio dei servizi (GATS). Alcune disposizioni del GATS sono state specificate o adattate al quadro bilaterale.</p>
<p class="absatz ">Le disposizioni del capitolo 6 sono specificate negli allegati 6.A–6.G (cfr. n. 5.7.1–5.7.6) o integrate da norme settoriali (servizi finanziari, servizi di telecomunicazione, circolazione di persone fisiche che forniscono servizi, riconoscimento delle qualifiche dei prestatori di servizi e personale marittimo). Gli elenchi di impegni specifici in materia di accesso al mercato e trattamento nazionale sono contenuti nell’allegato 6.F e le eccezioni alla clausola della nazione più favorita nell’allegato 6.G.</p>
<p class="absatz ">L’articolo 6.1 (<i>portata e</i> <i>campo d’applicazione</i>) stabilisce che il capitolo si applica alle misure delle Parti che incidono sugli scambi di servizi.</p>
<p class="absatz ">L’articolo 6.2 (<i>inserimento delle disposizioni del</i> <i>GATS</i>) rinvia direttamente al GATS, le cui disposizioni sono applicabili e dichiarate parte integrante del capitolo in questione, a meno che le Parti abbiano precisato, semplificato o rafforzato una determinata disposizione.</p>
<p class="absatz ">L’articolo 6.3 sul <i>trattamento della nazione più favorita</i> si allinea in ampia misura alla disposizione corrispondente del GATS. Sono fatti salvi i servizi finanziari e i trattamenti concessi in virtù di altri ALS con Paesi terzi notificati secondo l’articolo V GATS. Le Parti si impegnano tuttavia, su richiesta dell’altra Parte, a prendere in considerazione la negoziazione di un tale accordo con trattamento equivalente.</p>
<p class="absatz ">L’articolo 6.4 (<i>elenchi di impegni specifici</i>) riprende i principi del GATS adeguandoli al contesto bilaterale.</p>
<p class="absatz ">L’articolo 6.5 definisce il concetto di «<i>persone fisiche di una Parte»</i>. Oltre ai cittadini di tale Parte, sono compresi anche i residenti permanenti.</p>
<p class="absatz ">L’articolo 6.6 (<i>pagamenti e trasferimenti</i>) riprende in ampia misura le disposizioni del GATS, secondo cui le Parti fanno a meno di applicare restrizioni ai trasferimenti e ai pagamenti internazionali per transazioni correnti relative agli impegni specifici assunti, purché tali transazioni non mettano a rischio la bilancia dei pagamenti.</p>
<p class="absatz ">L’articolo 6.7 (<i>rifiuto di concedere vantaggi</i>) estende la disposizione del GATS consentendo alle Parti di revocare i vantaggi concessi a un’altra Parte in virtù dall’Accordo. La Parte che revoca questi vantaggi deve dimostrare che il servizio è fornito da un prestatore di servizi posseduto o controllato da una persona di una parte terza nei confronti della quale essa adotta o mantiene misure che vietano le transazioni con il prestatore di servizi o che sarebbero violate o aggirate se i vantaggi del presente capitolo gli fossero concessi. Questa possibilità è soggetta a notifica e a consultazione preventiva. </p>
<section id="lvl_5/lvl_5.7/lvl_5.7.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.1">5.7.1 Allegato 6.A: Servizi finanziari</a>
</h3>
<div class="collapseable">
<p class="absatzvor ">Per tenere conto delle peculiarità del settore finanziario, le disposizioni generali del capitolo 6 vengono integrate, nell’allegato 6.A, da disposizioni specifiche relative a questo settore.</p>
<p class="absatz ">L’articolo 1 (<i>campo d’applicazione e definizioni</i>) dell’allegato 6.A definisce la terminologia corrispondente (servizi bancari, assicurativi e d’investimento) e le eccezioni relative alla politica monetaria e al sistema di sicurezza sociale. Sono riprese dal corrispondente allegato del GATS.</p>
<p class="absatz ">In virtù degli articoli 2 (<i>trasparenza</i>) e 3 (<i>procedure d’autorizzazione rapide</i>), le Parti sono tenute ad adottare ulteriori disposizioni in questi settori. In materia di trasparenza, ad esempio, le autorità competenti delle Parti devono fornire, su richiesta degli interessati, le informazioni necessarie concernenti i requisiti e le procedure per l’ottenimento di autorizzazioni. All’articolo 3 le Parti si impegnano a trattare rapidamente le domande d’approvazione. Sono inoltre tenute a decidere in merito alla fornitura del servizio finanziario entro 180 giorni dalla presentazione della domanda completa e a concedere l’autorizzazione corrispondente senza indebiti ritardi. Se il termine di sei mesi non può essere rispettato, i richiedenti devono essere informati immediatamente e la decisione va presa il più rapidamente possibile.</p>
<p class="absatz ">L’articolo 4 (<i>regolamentazione interna</i>) stabilisce che le Parti possono adottare misure prudenziali adeguate. Queste misure non possono però essere utilizzate per eludere gli obblighi derivanti dall’Accordo.</p>
</div></section><section id="lvl_5/lvl_5.7/lvl_5.7.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.2">5.7.2 Allegato 6.B: Servizi di telecomunicazione</a>
</h3>
<div class="collapseable">
<p class="absatzvor ">Le norme specifiche sui servizi di telecomunicazione, che vanno a integrare le disposizioni generali del capitolo 6 e sono contenute nell’allegato 6.B, si basano in ampia misura sul corrispondente documento di riferimento del GATS. L’allegato sui servizi di telecomunicazione è già oggi parte integrante di accordi precedenti, come quelli con la Georgia<sup><a href="#fn-d7e1343" id="fnbck-d7e1343">43</a></sup> e la Turchia<sup><a href="#fn-d7e1355" id="fnbck-d7e1355">44</a></sup>.</p>
<p class="absatz ">L’articolo 1 (<i>campo d’applicazione e definizioni</i>) riprende una serie di definizioni fondamentali dal documento di riferimento del GATS.</p>
<p class="absatz ">L’articolo 2 (<i>clausole di salvaguardia della concorrenza</i>) contiene disposizioni volte a prevenire eventuali pratiche anticoncorrenziali (p. es. sovvenzioni incrociate illecite).</p>
<p class="absatz ">L’articolo 3 comprende anche, per analogia con il documento di riferimento del GATS, norme minime per disciplinare <i>l’interconnessione</i> con i prestatori di servizi che dominano il mercato. Questi ultimi sono tenuti a concedere agli altri prestatori di servizi l’interconnessione in maniera non discriminatoria e a prezzi che siano in linea con i costi. Se gli operatori interessati non giungono a un accordo sull’interconnessione, le autorità di regolamentazione sono tenute a provvedere alla composizione della controversia e, se necessario, a fissare condizioni e prezzi di interconnessione appropriati.</p>
<p class="absatz ">L’articolo 4 contiene, analogamente al documento di riferimento del GATS, disposizioni sul <i>servizio universale</i> in base alle quali ogni Parte definisce il tipo di servizio universale che intende mantenere. L’articolo dispone inoltre che le misure relative al servizio universale non devono incidere sulla concorrenza.</p>
<p class="absatz ">Agli articoli 5 (<i>procedura d’autorizzazione</i>) e 6 (<i>autorità di regolamentazione</i>), le Parti si impegnano a garantire procedure non discriminatorie per il rilascio delle autorizzazioni e l’indipendenza delle autorità di regolamentazione.</p>
<p class="absatz ">L’articolo 7 dispone che le <i>risorse limitate</i> siano assegnate in modo non discriminatorio.</p>
<div class="footnotes">
<p id="fn-d7e1343"><sup><a href="#fnbck-d7e1343">43</a></sup><sup></sup> Accordo di libero scambio del 27 giugno 2016 tra gli Stati dell’AELS e la Georgia (<a href="https://fedlex.data.admin.ch/eli/cc/2018/240" target="_blank">RS <b>0.632.313.601</b></a>).</p>
<p id="fn-d7e1355"><sup><a href="#fnbck-d7e1355">44</a></sup><sup></sup> Accordo di libero scambio del 25 giugno 2018 tra gli Stati dell’AELS e la Turchia (<a href="https://fedlex.data.admin.ch/eli/cc/2021/559" target="_blank">RS <b>0.632.317.631</b></a>).</p>
</div>
</div></section><section id="lvl_5/lvl_5.7/lvl_5.7.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.3">5.7.3 Allegato 6.C: Circolazione di persone fisiche che forniscono servizi</a>
</h3>
<div class="collapseable">
<p class="absatzvor ">L’articolo 1 (<i>portata e</i> <i>campo d’applicazione</i>) dell’allegato 6.C definisce norme specifiche sulla circolazione dei prestatori di servizi che oltrepassano quelle dell’OMC. Queste disposizioni si applicano alle misure nazionali relative alle categorie di persone iscritte nell’elenco di impegni (cfr. n. 5.7.6).</p>
<p class="absatz ">L’articolo 2 (<i>principi generali</i>) dispone che l’ingresso e il soggiorno temporaneo di persone fisiche siano agevolati compatibilmente con gli impegni specifici delle Parti. Queste ultime vengono inoltre sollecitate a non richiedere un test del mercato del lavoro né un esame del fabbisogno economico come condizione per l’ingresso e il soggiorno temporaneo delle persone fisiche che rientrano nei loro impegni specifici. L’articolo precisa infine che continuano a valere i requisiti di ciascuna Parte in materia di ingresso e soggiorno temporaneo, nonché le misure di sicurezza sociale e del lavoro, compresi i requisiti del salario minimo e dei contratti collettivi di lavoro.</p>
<p class="absatz ">L’articolo 3 (<i>flusso di informazioni</i>) disciplina la messa a disposizione di informazioni concernenti in particolare i visti, i permessi di lavoro, i documenti necessari, i requisiti, le modalità di richiesta, la procedura e i permessi d’ingresso e di soggiorno temporaneo, nonché i permessi di lavoro e il rinnovo dei permessi di soggiorno temporaneo. Per facilitare l’accesso a queste informazioni, l’articolo 4 dispone che le Parti istituiscano degli <i>organi di contatto</i>.</p>
<p class="absatz ">L’articolo 5 disciplina le <i>procedure di domanda</i> delle autorizzazioni d’ingresso e di soggiorno temporaneo, ad esempio la notifica al richiedente, la fornitura di informazioni sullo stato della domanda, le motivazioni scritte per la chiusura o il rifiuto della domanda, il riesame delle decisioni amministrative o delle misure correttive. Le Parti si impegnano infine a rilasciare visti per ingressi multipli, a condizione che siano soddisfatti i requisiti richiesti.</p>
<p class="absatz ">A norma dell’articolo 6, <i>le tasse</i> relative alle autorizzazioni d’ingresso e di soggiorno temporaneo devono essere adeguate e non superare i costi amministrativi stimati.</p>
</div></section><section id="lvl_5/lvl_5.7/lvl_5.7.4"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.4">5.7.4 Allegato 6.D: Riconoscimento delle qualifiche professionali</a>
</h3>
<div class="collapseable">
<p class="absatzvor ">A complemento delle disposizioni orizzontali sugli scambi di servizi, l’allegato 6.D contiene ulteriori norme che oltrepassano quelle del GATS, in particolare per quanto riguarda le procedure e lo scambio di informazioni sul riconoscimento delle qualifiche professionali dei prestatori di servizi nonché un programma di lavoro finalizzato alla conclusione di accordi sul riconoscimento delle qualifiche professionali per le professioni di reciproco interesse.</p>
<p class="absatz ">L’articolo 1 definisce il <i>campo d’applicazione</i> dell’allegato 6.D, che comprende il riconoscimento delle qualifiche acquisite sul territorio di un’altra Parte.</p>
<p class="absatz ">Secondo l’articolo 2, le Parti devono mettere a disposizione <i>procedure di riconoscimento</i> per la formazione, l’esperienza professionale o le licenze acquisite sul territorio di un’altra Parte. Se una domanda è incompleta, devono informare il richiedente e, nei limiti del possibile, offrirgli l’opportunità di modificarla o completarla (p. es. acquisendo ulteriore esperienza sotto la supervisione di un esperto, completando una formazione supplementare o ripetendo degli esami).</p>
<p class="absatz ">L’articolo 3 sulla <i>messa a disposizione di informazioni</i> prevede che le Parti istituiscano o designino degli appositi organi di contatto presso i quali i prestatori di servizi possano ottenere informazioni sui requisiti e sulle procedure per il rilascio, il rinnovo o il mantenimento delle licenze e dei requisiti di qualificazione, nonché informazioni sulle procedure di riconoscimento delle qualifiche.</p>
<p class="absatz ">All’articolo 4 le Parti si impegnano a promuovere la cooperazione tra le autorità competenti e le organizzazioni di categoria per quanto riguarda il <i>riconoscimento delle qualifiche</i> al fine di soddisfare le norme o i requisiti necessari per l’autorizzazione, la licenza o la certificazione dei prestatori di servizi. Per le professioni regolamentate o per quelle che richiedono un’autorizzazione e che sono di reciproco interesse è previsto un programma di lavoro finalizzato alla conclusione di accordi sul riconoscimento delle qualifiche professionali o di disposizioni su procedure semplificate e convenzioni amministrative per le rispettive professioni. Gli accordi o le intese per il riconoscimento reciproco delle qualifiche, delle procedure d’autorizzazione e di registrazione devono essere conclusi entro due anni dall’entrata in vigore dell’Accordo. Tali accordi o intese possono anche contenere disposizioni su procedure semplificate e su accordi amministrativi per la rispettiva professione.</p>
</div></section><section id="lvl_5/lvl_5.7/lvl_5.7.5"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.5">5.7.5 Allegato 6.E: Personale marittimo</a>
</h3>
<div class="collapseable">
<p class="absatzvor ">Per il personale marittimo l’allegato 6.E stabilisce regole specifiche che vanno oltre le norme dell’OMC.</p>
<p class="absatz ">L’articolo 1 (<i>documenti d’identità validi dei membri dell’equipaggio</i>) definisce i documenti d’identità validi e stabilisce che le Parti devono riconoscere questi documenti dei membri dell’equipaggio rilasciati dalle autorità competenti. Ogni Parte può richiedere a un’altra Parte un modello del documento d’identità valido dei marittimi, unitamente a informazioni sulle norme e le procedure nazionali applicabili per il rilascio di tali documenti (par. 2). Per i cittadini di Paesi terzi che lavorano a bordo di navi di una Parte, i documenti rilasciati dalle autorità competenti di tali Paesi terzi sono considerati documenti d’identità validi (par. 3).</p>
<p class="absatz ">L’articolo 2 disciplina l’<i>ingresso dei membri dell’equipaggio nel territorio di un’altra Parte</i>. Alle persone che possiedono documenti d’identità validi e sufficienti mezzi finanziari va concesso il transito o il passaggio attraverso il territorio di un’altra Parte, ad esempio per il rimpatrio o l’imbarco. Se un marittimo sbarca in un porto dell’altra Parte per motivi di salute o per altri motivi considerati validi dalle autorità competenti, l’altra Parte gli concede l’autorizzazione necessaria per rimanere nel suo territorio e ritornare nel suo Paese d’origine in caso di ricovero ospedaliero. Le leggi e prescrizioni in materia di ingresso, soggiorno ed espulsione vigenti nelle Parti rimangono valide.</p>
<p class="absatz ">L’articolo 3 (<i>formazione a bordo</i>) disciplina lo scambio delle informazioni disponibili concernenti la formazione e il riconoscimento dei marittimi delle altre Parti e il numero di posti disponibili per la formazione a bordo. Le Parti si impegnano inoltre a facilitare ai marittimi dell’altra Parte l’accesso ai posti di formazione sulle navi battenti la loro bandiera.</p>
<p class="absatz ">L’articolo 4 <i>(norme su conflitti del lavoro)</i><i> </i>stabilisce la procedura da seguire in caso di controversie o pretese relative a un contratto di lavoro o a un rapporto tra un armatore di una Parte e un membro dell’equipaggio di un’altra Parte. Queste sono di esclusiva competenza dei tribunali o delle autorità dello Stato in cui la nave è registrata o di cui l’armatore o il membro dell’equipaggio è cittadino. L’articolo in questione non pregiudica le richieste di fermo di una nave per onorare i crediti per i quali può essere costituito un pegno.</p>
</div></section><section id="lvl_5/lvl_5.7/lvl_5.7.6"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.7/lvl_5.7.6">5.7.6 Allegato 6.F: Impegni specifici</a>
</h3>
<div class="collapseable">
<p class="absatzvor ">Gli impegni specifici riguardanti l’accesso al mercato e il trattamento nazionale nel settore degli scambi di servizi sono definiti negli elenchi di ogni Parte. Analogamente al GATS, le Parti hanno assunto i loro impegni in base a elenchi positivi. Secondo questo approccio, una Parte si impegna a non applicare restrizioni riguardanti l’accesso al mercato e a non discriminare i prestatori di servizi e i servizi dell’altra Parte nei settori, nei sottosettori o nelle attività iscritti nell’elenco e per le modalità di fornitura previste, tenendo conto delle condizioni e limitazioni iscritte nel proprio elenco in modo esplicito e trasparente. La mancanza di un settore nell’elenco di una Parte significa quindi che in quel settore la Parte non si è assunta alcun impegno.</p>
<p class="absatz ">Nel presente Accordo l’India ha ampiamente esteso il suo livello di impegni rispetto a quelli vigenti nell’ambito del GATS. In diversi settori di servizi importanti per la Svizzera, l’India ha assunto nel TEPA una serie di impegni sostanziali relativi ai servizi finanziari (tra cui assicurazioni e banche), ai servizi di trasporto, alla manutenzione e all’assistenza negli aeroporti e all’accesso a macchinari e impianti da parte di installatori e addetti alla manutenzione. Altri miglioramenti riguardano i servizi professionali (tra cui contabili, revisori, architetti, prestatori di servizi di ingegneria integrata, urbanisti e architetti del paesaggio, medici e dentisti, veterinari, ostetriche, infermieri, fisioterapisti e personale paramedico), i servizi di agenzia immobiliare, la vendita al dettaglio, la ricerca e lo sviluppo, la pubblicità, la consulenza gestionale, l’estrazione mineraria, il reclutamento e la fornitura di personale, la consulenza scientifica e tecnica, i servizi di distribuzione dell’energia, il franchising e il turismo. Il livello generalmente elevato degli impegni garantisce che gli esportatori di servizi svizzeri non siano discriminati rispetto ai concorrenti di altri Paesi che hanno già o stanno negoziando un accordo preferenziale con l’India. L’India si riserva però il diritto di adottare o mantenere misure a tutela dei propri interessi di sicurezza nazionale, sia in termini di accesso al mercato che di trattamento nazionale. Questa riserva di ampia portata si applica a tutti i settori contemplati dall’Accordo e a tutte le modalità di fornitura dei servizi.</p>
<p class="absatz ">Gli impegni di accesso al mercato assunti dalla Svizzera corrispondono in larga misura al livello garantito in accordi precedenti. Anche la Svizzera ha esteso i suoi impegni rispetto all’elenco in vigore nell’ambito del GATS. Questi impegni derivanti dal TEPA sono comunque in linea con la nostra legislazione in materia di migrazione e lavoro. Rimangono applicabili, in particolare, i contingenti per cittadini di Stati terzi. Gli impegni aggiuntivi comprendono tra l’altro le persone che forniscono servizi di installazione e manutenzione di macchine e impianti. Per la prima volta la Svizzera si è assunta in un ALS degli impegni concernenti i lavoratori autonomi ammessi per al massimo 90 giorni all’anno per adempiere un mandato e i viaggiatori d’affari che partecipano a trattative o incontri d’affari. Inoltre, la Svizzera ha assunto impegni aggiuntivi, ben delimitati, per quanto riguarda i lavoratori distaccati autorizzati a lavorare nel nostro Paese per un massimo di 90 giorni all’anno per adempiere un mandato (p. es. servizi di ingegneria integrata). Il nostro Paese conferma per la prima volta le disposizioni previste dal diritto nazionale vigente relative al ricongiungimento familiare per dirigenti trasferiti provvisoriamente all’interno dell’azienda. Se dovesse concedere soggiorni di oltre 90 giorni all’anno ai prestatori di servizi di un altro partner, la Svizzera si impegna a offrire all’India soggiorni altrettanto lunghi. Questo impegno è compatibile con l’articolo 121<i>a</i> della Costituzione federale<sup><a href="#fn-d7e1470" id="fnbck-d7e1470">45</a></sup> (cfr. n 7.1). Sono però escluse le future concessioni di più ampia portata per gli Stati dell’UE e dell’AELS nonché per ex Stati dell’UE e dell’AELS. Per la prima volta la Svizzera ha inoltre contratto degli impegni nel settore audiovisivo (servizi di registrazione e post-produzione, fatte salve le sovvenzioni e la promozione della diversità culturale e della qualità).</p>
<p class="absatz ">Per la prima volta la Svizzera ha assunto impegni anche nel settore audiovisivo, limitati ai servizi di registrazione e post-produzione del suono, fatte salve le sovvenzioni e la promozione della diversità culturale e della qualità. Per controbilanciare l’ampia riserva dell’India sulle misure di protezione della sicurezza nazionale, la Svizzera ha inserito per la prima volta nel proprio elenco di impegni una riserva simile. Questa è però limitata agli interessi essenziali in materia di sicurezza nazionale, in linea con l’eccezione prevista dal GATS.</p>
<div class="footnotes"><p id="fn-d7e1470"><sup><a href="#fnbck-d7e1470">45</a></sup><sup></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p></div>
</div></section><div class="footnotes"><p id="fn-d7e1274"><sup><a href="#fnbck-d7e1274">42</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a>, allegato 1B</p></div>
</div></section><section id="lvl_5/lvl_5.8"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.8">5.8 Capitolo 7: Promozione degli investimenti e cooperazione</a>
</h2>
<div class="collapseable">
<section id="lvl_5/lvl_5.8/lvl_5.8.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.8/lvl_5.8.1">5.8.1 Art. 7.1–7.8</a>
</h3>
<div class="collapseable">
<p class="absatzvor ">Il capitolo 7 disciplina la promozione degli investimenti e la cooperazione tra gli Stati dell’AELS e l’India e mira essenzialmente a promuovere gli investimenti da parte di questi Stati in India e, quindi, a creare posti di lavoro.</p>
<p class="absatz ">L’articolo 7.1 delinea questi <i>obiettivi</i> e pone l’accento sull’importanza di promuovere e agevolare gli investimenti diretti esteri come mezzo per favorire la crescita economica, l’innovazione e la transazione ecologica. Al paragrafo 2 le Parti riconoscono inoltre l’importanza della manodopera qualificata per migliorare le opportunità di lavoro, in particolare attraverso lo sviluppo delle competenze, ma anche nel rafforzamento delle capacità e nei programmi di scambio. Il paragrafo 3 definisce gli obiettivi condivisi: gli Stati dell’AELS intendono portare a 50 miliardi di dollari entro dieci anni i loro investimenti diretti esteri in India, aumentandoli di altri 50 miliardi di dollari entro i 5 anni successivi. Questi investimenti di 100 miliardi di dollari in 15 anni dovrebbero permettere di creare in India un milione di posti di lavoro.</p>
<p class="absatz ">All’articolo 7.2 (<i>promozione degli investimenti</i>), gli Stati dell’AELS si impegnano a promuovere gli investimenti in India per conseguire in questo modo gli obiettivi condivisi definiti all’articolo 7.1 paragrafo 3. L’India, dal canto suo, si impegna a garantire un clima favorevole agli investimenti diretti esteri, tenendo conto della necessità di identificare, valutare e ridurre i potenziali rischi per la sicurezza o l’ordine pubblico (par. 2).</p>
<p class="absatz ">L’articolo 7.3 elenca una serie di possibili <i>attività di cooperazione </i>per incentivare la creazione di posti di lavoro. Tra queste figurano, in particolare, l’elaborazione di strategie e programmi per individuare i principali ostacoli e le opportunità d’investimento nelle Parti, la promozione di un ambiente favorevole all’aumento dei flussi d’investimento, le <i>joint venture</i> tra imprese (PMI comprese) nonché l’elaborazione e l’attuazione di strategie pubblico-private per individuare opportunità d’investimento nelle Parti e gli incontri tra investitori tra le Parti. Il paragrafo 3 stabilisce, a titolo d’esempio, che le Parti possono cooperare attraverso missioni economiche e scientifiche regolari con delegazioni di alto livello, incontri annuali tra singoli Stati dell’AELS e l’India con la partecipazione del settore privato, presentazioni itineranti in India e nei diversi Stati dell’AELS nonché scambi di esperti in determinate aree tematiche. Viene anche menzionato il sostegno da parte dell’agenzia indiana di promozione degli investimenti <i>Invest India</i><sup><a href="#fn-d7e1504" id="fnbck-d7e1504">46</a></sup><i> </i>alla creazione di rappresentanze in alcuni Stati dell’AELS.</p>
<p class="absatz ">All’articolo 7.4 le Parti istituiscono un <i>Sottocomitato per la promozione degli investimenti e la cooperazione</i>, i cui compiti sono esplicitati nell’allegato 7.A (cfr. n. 5.8.2).</p>
<p class="absatz ">L’articolo 7.5 dispone che le Parti designino degli <i>organi di contatto</i> preposti all’attuazione di questo capitolo. Al paragrafo 1 lettera b, l’India si impegna inoltre a istituire un apposito organo di contatto per assistere gli investitori degli Stati dell’AELS che hanno investito o intendono investire in questo Paese.</p>
<p class="absatz ">L’articolo 7.6 specifica che il presente capitolo non è soggetto alla <i>composizione delle controversie</i> prevista dal TEPA.</p>
<p class="absatz ">L’articolo 7.7 disciplina <i>la revisione, la rendicontazione e le consultazioni governative a tre livelli</i>. Al paragrafo 1 le Parti concordano una procedura di consultazione a tre livelli per risolvere eventuali differenze relative agli impegni di cui all’articolo 7.2 paragrafo 1. L’articolo 7.7 paragrafo 2 conferisce al Sottocomitato per gli investimenti il compito di esaminare i progressi compiuti verso il conseguimento degli obiettivi condivisi di cui all’articolo 7.1 paragrafo 3. Secondo l’articolo 7.7 paragrafo 3, il primo riesame da parte del Sottocomitato per gli investimenti ha luogo entro cinque anni, il secondo entro dieci anni e l’ultimo entro 15 anni dall’entrata in vigore dell’Accordo. Le Parti possono concordare un calendario diverso o ulteriori revisioni.</p>
<p class="absatz ">Il paragrafo 4 stabilisce che il Sottocomitato per gli investimenti deve preparare un rapporto dopo ogni revisione. Se i progressi compiuti sono insufficienti, questi rapporti devono indicare in ogni caso gli eventi imprevisti o gli altri fattori che hanno inciso negativamente sul conseguimento degli obiettivi condivisi.</p>
<p class="absatz ">Il paragrafo 5 prevede l’obbligo di adeguare gli obiettivi condivisi cui all’articolo 7.1 paragrafo 3 qualora il verificarsi di circostanze impreviste – quali pandemie globali, guerre, perturbazioni geopolitiche, crisi finanziarie o persistenti sottoperformance economiche – abbiano avuto un’incidenza sostanziale sui progressi compiuti verso il loro conseguimento.</p>
<p class="absatz ">Se gli obiettivi condivisi di cui sopra non vengono conseguiti entro il riesame finale, l’India può chiedere consultazioni in conformità al paragrafo 6 se ritiene che gli Stati dell’AELS non abbiano dato seguito agli impegni presi. In tal caso il Sottocomitato per gli investimenti viene convocato entro 30 giorni dal ricevimento della richiesta scritta da parte dell’India.</p>
<p class="absatz ">A questo punto le consultazioni di cui all’articolo 7.7 paragrafo 7 si limitano a determinare se gli Stati dell’AELS hanno adempiuto gli obblighi assunti all’articolo 7.2 paragrafo 1 in relazione agli obiettivi condivisi e, se del caso, a trovare una soluzione reciprocamente soddisfacente.</p>
<p class="absatz ">Secondo il paragrafo 8, il Sottocomitato per gli investimenti deve adoperarsi per risolvere la situazione sottopostegli entro 60 giorni dalla sua convocazione tenendo debitamente conto del rapporto finale. Su richiesta di una Parte, questo periodo può essere prorogato al massimo di un anno.</p>
<p class="absatz ">Se stabilisce che gli obblighi di cui all’articolo 7.2 paragrafo 1 non sono stati adempiuti, il Sottocomitato per gli investimenti presenta raccomandazioni al Comitato misto (par. 9).</p>
<p class="absatz ">Il paragrafo 10 prevede un rinvio al Comitato misto se la questione rimane irrisolta dopo un anno dalla richiesta di consultazioni dell’India. Se neppure il Comitato misto è in grado di trovare una soluzione soddisfacente, la questione viene deferita ai ministri competenti degli Stati dell’AELS e dell’India (par. 11). Il paragrafo 12 stabilisce che le due Parti devono trovare una soluzione reciprocamente soddisfacente entro al massimo sei mesi. Se non vi riescono, può essere previsto un periodo di tolleranza di altri tre anni, su richiesta di una delle Parti. Questa richiesta deve essere motivata e può delineare le possibili misure che gli Stati dell’AELS potrebbero adottare per conseguire gli obiettivi comuni.</p>
<p class="absatz ">Il paragrafo 13, infine, disciplina il trattamento delle <i>informazioni confidenziali</i>.</p>
<p class="absatz ">L’articolo 7.8 (<i>misure di riparazione</i>) dispone che, se nel periodo di tolleranza non viene trovata una soluzione reciprocamente soddisfacente, l’India può adottare entro un anno misure di riparazione sotto forma di una sospensione delle concessioni accordate nel settore degli scambi di merci. In tal caso deve notificare agli Stati dell’AELS le misure che intende adottare con almeno 30 giorni di anticipo sulla loro entrata in vigore. Queste misure devono essere temporanee e proporzionate e interrotte non appena gli obiettivi condivisi vengono conseguiti o se le Parti lo decidono. Se durano più di tre anni, il Comitato misto e i ministri competenti devono discutere, su richiesta di una delle Parti, se modificarle o interromperle. Se le misure vengono mantenute, si dovranno effettuare ulteriori revisioni ogni due anni finché non saranno più applicate.</p>
<div class="footnotes"><p id="fn-d7e1504"><sup><a href="#fnbck-d7e1504">46</a></sup><sup></sup> www.investindia.gov.in</p></div>
</div></section><section id="lvl_5/lvl_5.8/lvl_5.8.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.8/lvl_5.8.2">5.8.2 Allegato 7.A: Mandato del Sottocomitato per la promozione degli investimenti e la cooperazione</a>
</h3>
<div class="collapseable">
<p class="absatzvor ">Il mandato del Sottocomitato per la promozione degli investimenti e la cooperazione è definito in un allegato separato.</p>
<p class="absatz ">Il suo compito consiste in primo luogo nel monitorare l’attuazione del capitolo 7 dell’Accordo. Il Sottocomitato deve anche individuare ulteriori modalità per promuovere e agevolare gli investimenti e la cooperazione tecnologica, consultarsi con il settore privato e le altre cerchie interessate e adoperarsi per risolvere eventuali divergenze relative agli investimenti o alla cooperazione tecnologica o ad altre questioni attinenti al capitolo 7. Inoltre, provvede a rilevare gli interessi in materia di cooperazione e, se del caso, a definire, coordinare e agevolare le attività di cooperazione di cui all’articolo 7.3 dell’Accordo.</p>
<p class="absatz ">Il Sottocomitato definisce i propri metodi di lavoro e le procedure per il conseguimento degli obiettivi condivisi di cui al capitolo 7.</p>
<p class="absatz ">Il Sottocomitato per la promozione degli investimenti e la cooperazione si riunisce entro un anno dall’entrata in vigore dell’Accordo, se possibile in concomitanza con la riunione del Comitato misto. Successivamente si riunisce a seconda delle necessità, ma di norma una volta ogni due anni. Le Parti possono indire in qualsiasi momento una riunione straordinaria, che di norma deve tenersi entro 30 giorni dalla notifica della richiesta corrispondente.</p>
<p class="absatz ">Le riunioni sono presiedute congiuntamente da uno Stato dell’AELS e dall’India e si svolgono per consenso. Nell’adempimento dei suoi compiti, il Sottocomitato in questione può collaborare con altri Sottocomitati o gruppi di lavoro istituiti nell’ambito dell’Accordo.</p>
<p class="absatz ">Il Sottocomitato può invitare organismi del settore privato, organizzazioni commerciali internazionali, organizzazioni non governative e altre cerchie interessate ad assisterlo nella preparazione e attuazione delle attività di cooperazione di cui all’articolo 7 paragrafo 3 dell’Accordo.</p>
</div></section>
</div></section><section id="lvl_5/lvl_5.9"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.9">5.9 Capitolo 8: Protezione della proprietà intellettuale</a>
</h2>
<div class="collapseable">
<section id="lvl_5/lvl_5.9/lvl_5.9.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.9/lvl_5.9.1">5.9.1 Art. 8.1</a>
</h3>
<div class="collapseable">
<p class="absatzvor ">All’articolo 8.1 (<i>protezione della proprietà intellettuale</i>) le Parti si impegnano a garantire una protezione adeguata, efficace e non discriminatoria dei diritti di proprietà intellettuale.</p>
<p class="absatz ">Rispetto alle norme minime multilaterali previste dall’Accordo dell’OMC del 15 aprile 1994<sup><a href="#fn-d7e1576" id="fnbck-d7e1576">47</a></sup> sugli aspetti dei diritti di proprietà intellettuale attinenti al commercio (Accordo TRIPS), il TEPA migliora determinate norme di protezione e aumenta la certezza del diritto. L’Accordo rende più prevedibile la tutela dei diritti di proprietà intellettuale e contribuisce quindi a ottimizzare le condizioni quadro per il commercio di prodotti e servizi innovativi.</p>
<p class="absatz ">L’articolo 8.1 conferma che i principi del trattamento nazionale e della nazione più favorita si applicano anche nel quadro delle relazioni di libero scambio in conformità alle disposizioni pertinenti dell’Accordo TRIPS. Ciò è particolarmente importante in vista degli imminenti ALS futuri dell’India, in particolare con il Regno Unito e l’UE.</p>
<p class="absatz ">L’articolo stabilisce infine che le questioni relative all’attuazione del capitolo e dell’allegato sulla proprietà intellettuale sono trattate in seno al Comitato misto.</p>
<div class="footnotes"><p id="fn-d7e1576"><sup><a href="#fnbck-d7e1576">47</a></sup><sup></sup> <a href="https://fedlex.data.admin.ch/eli/cc/1995/2117_2117_2117" target="_blank">RS <b>0.632.20</b></a>, allegato 1C</p></div>
</div></section><section id="lvl_5/lvl_5.9/lvl_5.9.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_5/lvl_5.9/lvl_5.9.2">5.9.2 Allegato 8.A: Protezione della proprietà intellettuale</a>
</h3>
<div class="collapseable">
<p class="absatzvor ">L’allegato 8.A disciplina tutte le norme di protezione materiali relative ai diversi settori della proprietà intellettuale (art. 1–16). In alcuni punti si spingono più in là del livello di protezione garantito dall’Accordo TRIPS. L’allegato disciplina anche gli standard minimi per le procedure di registrazione e concessione (art. 17) e i principi d’esecuzione della legge per via amministrativa, civile e penale (art. 18–22). Viene infine concordata una cooperazione bilaterale nel settore della proprietà intellettuale (art. 23).</p>
<p class="absatz ">Secondo l’articolo 1 (<i>campo d’applicazione</i>), per «proprietà intellettuale» si intendono in particolare i seguenti diritti immateriali: diritti d’autore, compresi i diritti di protezione affini (diritti degli artisti interpreti, dei produttori di supporti audio e audiovisivi e degli organismi di diffusione), marchi per prodotti e servizi, indicazioni geografiche, indicazioni di provenienza, design, brevetti, varietà vegetali e informazioni confidenziali. A norma dell’articolo 5 (<i>diritti d’autore e diritti di protezione affini</i>) i diritti d’autore comprendono anche i programmi per computer e le raccolte di dati. L’articolo 9 stabilisce invece che le <i>indicazioni geografiche</i> comprendono anche le denominazioni d’origine.</p>
<p class="absatz ">All’articolo 2 (<i>accordi internazionali</i>) le Parti confermano gli impegni assunti in virtù dei diversi accordi internazionali sulla proprietà intellettuale di cui sono firmatarie: l’Accordo TRIPS, la Convenzione di Parigi per la protezione della proprietà industriale riveduta a Stoccolma il 14 luglio 1967<sup><a href="#fn-d7e1608" id="fnbck-d7e1608">48</a></sup> (Convenzione di Parigi), la <inl>Convenzione di Berna per la protezione delle opere letterarie e artistiche riveduta a Parigi il 24 luglio 1971</inl><sup><a href="#fn-d7e1620" id="fnbck-d7e1620">49</a></sup>, il Trattato di cooperazione in materia di brevetti del 1970<sup><a href="#fn-d7e1631" id="fnbck-d7e1631">50</a></sup>, il Protocollo relativo all’Accordo di Madrid per la registrazione internazionale dei marchi del 1989<sup><a href="#fn-d7e1642" id="fnbck-d7e1642">51</a></sup>, il Trattato di Budapest sul riconoscimento internazionale del deposito dei microrganismi ai fini della procedura in materia di brevetti del 1977<sup><a href="#fn-d7e1654" id="fnbck-d7e1654">52</a></sup>, il Trattato di Marrakech volto a facilitare l’accesso alle opere pubblicate per le persone non vedenti, con disabilità visive o con altre difficoltà nella lettura di testi a stampa del 2013<sup><a href="#fn-d7e1665" id="fnbck-d7e1665">53</a></sup> nonché l’Accordo di Nizza<b> </b>sulla classificazione internazionale<b> </b>dei prodotti e dei servizi ai fini della registrazione<b> </b>dei marchi, riveduto a Ginevra il 13 maggio 1977<sup><a href="#fn-d7e1682" id="fnbck-d7e1682">54</a></sup>.</p>
<p class="absatz ">Le Parti si impegnano inoltre a rispettare le disposizioni materiali di alcuni accordi o ad aderirvi: il Trattato OMPI del 1996<sup><a href="#fn-d7e1695" id="fnbck-d7e1695">55</a></sup> sul diritto d’autore e il Trattato OMPI del 1996<sup><a href="#fn-d7e1706" id="fnbck-d7e1706">56</a></sup> sulle interpretazioni ed esecuzioni e sui fonogrammi.</p>
<p class="absatz ">Le Parti dichiarano anche di voler prendere in considerazione un’adesione all’Atto di Ginevra relativo all’Accordo dell’Aja del 1999<sup><a href="#fn-d7e1719" id="fnbck-d7e1719">57</a></sup> concernente la registrazione internazionale dei disegni e modelli industriali e al Trattato di Pechino del 2012 sulle interpretazioni ed esecuzioni audiovisive<sup><a href="#fn-d7e1730" id="fnbck-d7e1730">58</a></sup>.</p>
<p class="absatz ">Secondo l’articolo 3 (<i>Accordo TRIPS e sanità pubblica</i>), la Dichiarazione di Doha del 14 novembre 2001 sull’Accordo TRIPS e sulla sanità pubblica e la modifica dell’Accordo TRIPS approvata il 6 dicembre 2005 dal Consiglio generale dell’OMC sono fatte salve rispetto alle disposizioni dell’allegato 8.A. Le Parti riconoscono l’importanza di attuare questa modifica.</p>
<p class="absatz ">All’articolo 4 (<i>risorse genetiche e conoscenze tradizionali associate alle risorse genetiche</i>), le Parti sottolineano a questo proposito l’importanza dei lavori in corso nei pertinenti forum multilaterali. Se l’Organizzazione mondiale della proprietà intellettuale (OMPI) dovesse adottare uno strumento internazionale pertinente, le Parti si consulteranno per valutare se l’articolo 2 debba essere adattato in base a questo nuovo strumento.</p>
<p class="absatz ">All’articolo 5 (<i>diritti d’autore e diritti di protezione affini</i>), le Parti si impegnano a garantire una protezione adeguata ed efficace ad autori, interpreti, produttori e organismi di diffusione per le loro opere, esecuzioni, supporti audio e audiovisivi e emissioni. Le eccezioni devono adempiere il test dei tre livelli secondo l’Accordo TRIPS (par. 2). Inoltre, il paragrafo 3 contiene una clausola generale volta a promuovere il buongoverno delle società di gestione e gli accordi reciproci tra le società di gestione delle Parti.</p>
<p class="absatz ">All’articolo 6 (<i>marchi</i>) le Parti estendono ai marchi di forma e ai marchi acustici la protezione dei marchi garantita dall’Accordo TRIPS. Le disposizioni garantiscono inoltre la possibilità di opporsi alle domande di registrazione di un marchio e di impugnare le decisioni prese. Inoltre, non possono essere registrati segni che possono indurre in errore (p. es. per quanto riguarda l’origine geografica).</p>
<p class="absatz ">Per quanto riguarda un livello di protezione più elevato per i <i>marchi notoriamente conosciuti</i> rispetto all’Accordo TRIPS, a prescindere dal fatto che siano registrati o meno, l’articolo 7 contiene criteri qualitativi per i marchi notoriamente conosciuti in conformità alle disposizioni della legge del 28 agosto 1992<sup><a href="#fn-d7e1761" id="fnbck-d7e1761">59</a></sup> sulla protezione dei marchi e rimanda anche alla relativa raccomandazione dell’OMPI.</p>
<p class="absatz ">L’articolo 8 disciplina la protezione delle <i>indicazioni di provenienza, dei nomi di Paesi e degli emblemi nazionali</i>, come ad esempio «Switzerland», «Swiss» nonché l’uso della croce svizzera e dei nomi dei Cantoni. Il paragrafo 1 protegge tutte le indicazioni di provenienza in conformità alla Convenzione di Parigi. Il paragrafo 2 specifica questa protezione per le denominazioni dei Paesi e dei Cantoni e prevede, in particolare, che tali denominazioni siano protette dall’uso fuorviante sul mercato sia per i prodotti che per i servizi. Lo stesso vale per la registrazione dei marchi, in particolare anche nel caso degli aggettivi e nella traduzione (par. 3). Il paragrafo 4 dispone infine che gli stemmi, le bandiere e gli altri emblemi nazionali sono protetti in conformità alla Convenzione di Parigi e che questa protezione si applica anche se un segno può essere confuso con questi stemmi, bandiere ed emblemi nazionali. L’appendice 8.A.1 dell’allegato 8.A disciplina anche il trattamento dei nomi dei Paesi nelle registrazioni dei marchi, in particolare tra Svizzera e India. A questo riguardo, l’India si impegna a prendere in considerazione le autorizzazioni della Svizzera.</p>
<p class="absatz ">L’articolo 9 obbliga le Parti a garantire una protezione adeguata ed efficace delle <i>indicazioni geografiche</i>. Le Parti devono in particolare garantire il livello di protezione più elevato che l’Accordo TRIPS riserva alle indicazioni geografiche di vini e alcolici anche ai prodotti agricoli, agli alimentari e a prodotti non agricoli (par. 3), e questo o automaticamente (par. 4 lett. b) o per lo meno su richiesta dell’altra Parte in casi specifici (par. 5). Se per una determinata categoria di prodotti una Parte garantisce il livello di protezione più elevato soltanto su richiesta, i beneficiari dell’indicazione geografica in questione devono presentare una domanda all’autorità competente di tale Parte affinché l’indicazione geografica possa essere inclusa nel livello di protezione più elevato.</p>
<p class="absatz ">L’articolo 10 sulla <i>protezione di indicazioni geografiche specifiche nell’ambito dell’Accordo </i>contiene una clausola evolutiva per la negoziazione di elenchi di indicazioni geografiche specifiche da proteggere nell’ambito dell’Accordo, tenendo conto degli sviluppi legislativi nelle Parti. Le consultazioni per la negoziazione degli elenchi saranno avviate su richiesta di una Parte il più presto possibile o al più tardi entro due anni dalla richiesta.</p>
<p class="absatz ">La protezione materiale dei <i>brevetti</i> è disciplinata dall’articolo 11 in conformità con l’Accordo TRIPS (par. 1–3). Questo articolo contiene anche dei requisiti minimi per la procedura di rilascio dei brevetti, tra cui in particolare la possibilità di apportare modifiche e correzioni (par. 4), la rapida pubblicazione delle domande di brevetto pendenti (par. 5), la possibilità di richiedere la pubblicazione prima della fine dei primi 18 mesi dal deposito (par. 6) e l’obbligo di evitare ritardi inadeguati nella procedura di opposizione prima del rilascio del brevetto se una Parte è a conoscenza di tale procedura (par. 7). Per raggiungere quest’ultimo obiettivo, l’Ufficio dei brevetti deve respingere speditamente le opposizioni che gli sembrano a prima vista infondate.</p>
<p class="absatz ">Ai paragrafi 1 e 2, l’articolo 12 (<i>attuazione di un brevetto</i>) disciplina la procedura con cui il titolare del brevetto rende conto dell’attuazione del suo brevetto. La Parte che prevede una procedura di questo tipo può esigere un rapporto al massimo ogni tre anni e non deve pubblicare informazioni confidenziali, soprattutto se hanno un valore commerciale. L’Ufficio dei brevetti si riserva tuttavia il diritto di richiedere caso per caso informazioni supplementari al titolare del brevetto al di fuori del rapporto periodico. Il paragrafo 3 specifica infine che un’invenzione non può essere considerata «non attuata» per il solo fatto che il prodotto brevettato sia stato importato.</p>
<p class="absatz ">L’articolo 13 disciplina le <i>condizioni relative ai richiedenti</i> in conformità all’Accordo TRIPS e contiene chiarimenti su un eventuale obbligo di notifica dei relativi brevetti stranieri richiesti o rilasciati. Il solo inadempimento di quest’obbligo non può comportare il mancato rilascio o la revoca del brevetto, a meno che l’autorità competente non decida che si tratti di un’omissione di informazioni premeditata o intenzionale. L’Ufficio dei brevetti si riserva tuttavia la possibilità di prendere in considerazione informazioni sui brevetti stranieri altrimenti accessibili.</p>
<p class="absatz ">All’articolo 14 le Parti si impegnano a garantire la <i>protezione delle varietà vegetali</i> attraverso un sistema <i>sui generis</i> o il sistema dei brevetti, o mediante una combinazione di questi due sistemi. In un sistema <i>sui generis</i>, il periodo di protezione minimo deve essere di nove anni per gli alberi e le viti e di sei anni per le altre varietà vegetali, con una possibile estensione a, rispettivamente, 18 e 15 anni.</p>
<p class="absatz ">L’articolo 15 (<i>protezione delle informazioni confidenziali</i>) disciplina la protezione dei segreti commerciali (par. 1 e 2) e dei dati relativi a prove (par. 3) in conformità all’Accordo TRIPS. In un protocollo d’intesa (<i>Record of Understanding</i>), le Parti si impegnano inoltre ad avviare consultazioni un anno dopo l’entrata in vigore dell’Accordo per discutere questioni relative alla protezione delle informazioni confidenziali dall’uso commerciale sleale.</p>
<p class="absatz ">L’articolo 16 sui <i>design</i> stabilisce che i design registrati devono essere protetti per almeno dieci anni. La protezione può essere estesa di almeno cinque anni secondo procedure definite a livello nazionale. L’articolo contiene anche una «clausola di riparazione» che ammette periodi di protezione più brevi per pezzi di ricambio utilizzati per riparare un prodotto.</p>
<p class="absatz ">All’articolo 17 sull’<i>acquisizione e mantenimento dei diritti di proprietà intellettuale</i>, le Parti si impegnano a garantire che le procedure per la registrazione e la concessione di tali diritti siano conformi ai requisiti dell’Accordo TRIPS.</p>
<p class="absatz ">Secondo l’articolo 18, le Parti devono prevedere misure di attuazione <i>generale</i> per la protezione dei diritti di proprietà intellettuale che corrispondano almeno all’Accordo TRIPS.</p>
<p class="absatz ">Gli articoli 19–20 disciplinano le misure di assistenza doganale. Secondo l’articolo 19 (<i>sospensione dello svincolo</i>), tali misure vanno previste all’importazione non solo per i marchi e i diritti d’autore, come nell’Accordo TRIPS, ma anche per le indicazioni geografiche e i design (par. 1). Ai titolari dei diritti va accordata la possibilità di presentare domande di assistenza alle autorità doganali (par. 2) e di registrare i propri diritti presso queste autorità (par. 4). Le autorità doganali sono inoltre tenute a trattenere d’ufficio una merce se vi è un ragionevole sospetto di violazione dei diritti di proprietà intellettuale (par. 5). Il paragrafo 3, che non disciplina soltanto l’importazione, ma anche l’esportazione per tutti i diritti di proprietà intellettuale, stabilisce che i titolari dei diritti possono rivolgersi a un tribunale per chiedere un’assistenza doganale prima ancora dello sdoganamento. Secondo l’articolo 20 (<i>diritto d’ispezione</i>) i titolari dei diritti hanno la possibilità di ispezionare le merci trattenute.</p>
<p class="absatz ">L’articolo 21 (<i>rimedi civili</i>) prevede che le autorità giudiziarie delle Parti siano autorizzate a ordinare il risarcimento dei danni in caso di violazione dei diritti di proprietà intellettuale per compensare il danno effettivamente subìto (par. 2 lett. a). Il paragrafo 2 lettera b stabilisce i possibili criteri per il calcolo dei danni. Secondo il paragrafo 3, le autorità giudiziarie possono ordinare a una Parte di desistere dalla violazione di un diritto. Ai paragrafi 4 e 5 le Parti prevedono misure provvisorie e superprovvisorie in conformità all’Accordo TRIPS e sottolineano che in questi casi le rispettive autorità giudiziarie devono agire con prontezza e decidere senza indebiti ritardi.</p>
<p class="absatz ">Secondo l’articolo 22, le Parti devono prevedere <i>procedimenti e sanzioni penali</i> per le violazioni su scala commerciale intenzionali dei diritti di proprietà intellettuale non solo per i marchi e i diritti d’autore, come nell’Accordo TRIPS, ma anche per le indicazioni geografiche e i diritti affini.</p>
<p class="absatz ">Nell’articolo 23, le Parti convengono di intensificare la <i>cooperazione nel campo della proprietà intellettuale</i>.</p>
<div class="footnotes">
<p id="fn-d7e1608"><sup><a href="#fnbck-d7e1608">48</a></sup><sup></sup> <a href="https://fedlex.data.admin.ch/eli/cc/1970/620_620_620" target="_blank">RS <b>0.232.04</b></a></p>
<p id="fn-d7e1620"><sup><a href="#fnbck-d7e1620">49</a></sup><sup></sup> <a href="https://fedlex.data.admin.ch/eli/cc/1993/2659_2659_2659" target="_blank">RS <b>0.231.15</b></a></p>
<p id="fn-d7e1631"><sup><a href="#fnbck-d7e1631">50</a></sup><sup></sup> <a href="https://fedlex.data.admin.ch/eli/cc/1978/900_900_900" target="_blank">RS <b>0.232.141.1</b></a></p>
<p id="fn-d7e1642"><sup><a href="#fnbck-d7e1642">51</a></sup><sup></sup> <a href="https://fedlex.data.admin.ch/eli/cc/1997/2350_2350_2350" target="_blank">RS <b>0.232.112.4</b></a></p>
<p id="fn-d7e1654"><sup><a href="#fnbck-d7e1654">52</a></sup><sup></sup> <a href="https://fedlex.data.admin.ch/eli/cc/1981/1262_1262_1262" target="_blank">RS <b>0.232.145.1</b></a></p>
<p id="fn-d7e1665"><sup><a href="#fnbck-d7e1665">53</a></sup><sup></sup> <a href="https://fedlex.data.admin.ch/eli/cc/2020/186" target="_blank">RS <b>0.231.175</b></a></p>
<p id="fn-d7e1682"><sup><a href="#fnbck-d7e1682">54</a></sup><sup></sup> <a href="https://fedlex.data.admin.ch/eli/cc/1986/532_532_532" target="_blank">RS <b>0.232.112.9</b></a></p>
<p id="fn-d7e1695"><sup><a href="#fnbck-d7e1695">55</a></sup><sup></sup> <a href="https://fedlex.data.admin.ch/eli/cc/2008/358" target="_blank">RS <b>0.231.151</b></a></p>
<p id="fn-d7e1706"><sup><a href="#fnbck-d7e1706">56</a></sup><sup></sup> <a href="https://fedlex.data.admin.ch/eli/cc/2008/359" target="_blank">RS <b>0.231.171.1</b></a></p>
<p id="fn-d7e1719"><sup><a href="#fnbck-d7e1719">57</a></sup><sup></sup> <a href="https://fedlex.data.admin.ch/eli/cc/2004/98" target="_blank">RS <b>0.232.121.4</b></a></p>
<p id="fn-d7e1730"><sup><a href="#fnbck-d7e1730">58</a></sup><sup></sup><sup> </sup><a href="https://fedlex.data.admin.ch/eli/cc/2020/263" target="_blank">RS <b>0.231.174</b></a></p>
<p id="fn-d7e1761"><sup><a href="#fnbck-d7e1761">59</a></sup><sup></sup> <a href="https://fedlex.data.admin.ch/eli/cc/1993/274_274_274" target="_blank">RS <b>232.11</b></a></p>
</div>
</div></section>
</div></section><section id="lvl_5/lvl_5.10"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.10">5.10 Capitolo 9: Appalti pubblici (art. 9.1)</a>
</h2>
<div class="collapseable"><p class="absatzvor ">All’articolo 9.1 (<i>appalti pubblici</i>) le Parti riconoscono l’importanza degli appalti pubblici per la crescita e l’occupazione e si impegnano a migliorare la comprensione reciproca della legislazione sugli appalti pubblici (par. 1). A tal fine istituiscono degli organi di contatto per facilitare lo scambio di informazioni su qualsiasi questione riguardante gli appalti pubblici (par. 2). Infine, le Parti convengono di esaminare, tre anni dopo l’entrata in vigore dell’Accordo, la possibilità di approfondire ed estendere la loro cooperazione in questo settore (par. 3).</p></div></section><section id="lvl_5/lvl_5.11"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.11">5.11 Capitolo 10: Concorrenza (art. 10.1–10.5)</a>
</h2>
<div class="collapseable">
<p class="absatzvor ">La liberalizzazione del commercio di beni e servizi e degli investimenti esteri può essere ostacolata da pratiche anticoncorrenziali da parte di imprese. Il TEPA contiene pertanto una serie di disposizioni volte a proteggere la concorrenza da tali comportamenti dannosi. Lo scopo di queste disposizioni non consiste però nell’armonizzare le politiche in materia di concorrenza delle Parti.</p>
<p class="absatz ">All’articolo 10.1 (<i>comportamenti anticoncorrenziali che incidono sugli scambi</i>), le Parti riconoscono che le pratiche commerciali anticoncorrenziali o altre pratiche concertate sono incompatibili con il buon funzionamento del TEPA. Si impegnano pertanto ad applicare queste regole anche alle imprese pubbliche (par. 2). Per le imprese, viceversa, queste regole non creano alcun obbligo diretto (par. 3).</p>
<p class="absatz ">Per porre fine a eventuali pratiche anticoncorrenziali, l’articolo 10.2 (<i>cooperazione</i>) prevede che le Parti si scambino informazioni non confidenziali. Possono anche collaborare su questioni generali e scambiarsi informazioni sulla loro legislazione e politica in materia di concorrenza.</p>
<p class="absatz ">L’Accordo prevede che le Parti possano avviare <i>consultazioni</i> (art. 10.3), scambiarsi informazioni pertinenti non confidenziali e sottoporle al Comitato misto.</p>
<p class="absatz ">L’articolo 10.4 (<i>non applicazione della composizione delle controversie</i>) esclude il capitolo 10 dal meccanismo di composizione delle controversie previsto al capitolo 12.</p>
<p class="absatz ">Secondo l’articolo 10.5, due anni dopo l’entrata in vigore dell’Accordo le Parti possono sottoporre a un <i>riesame</i> le disposizioni del presente capitolo.</p>
</div></section><section id="lvl_5/lvl_5.12"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.12">5.12 Capitolo 11: Commercio e sviluppo sostenibile<br>(art. 11.1–11.14)</a>
</h2>
<div class="collapseable">
<p class="absatzvor ">Ai fini di una politica estera coerente, la Svizzera si adopera per realizzare gli obiettivi dello sviluppo sostenibile anche nell’ambito della sua politica economica esterna. Il Consiglio federale intende promuovere una crescita compatibile con i suddetti obiettivi sia in Svizzera che nei Paesi partner. Il concetto di «sviluppo sostenibile» comprende lo sviluppo socio-economico e la protezione dell’ambiente. Nei negoziati di libero scambio la Svizzera è pertanto favorevole all’inclusione di disposizioni sugli aspetti sociali e ambientali legati al commercio.</p>
<p class="absatz ">Tali disposizioni vanno a rafforzare le pertinenti norme materiali internazionali: per il lavoro quelle dell’Organizzazione internazionale del lavoro (OIL), per l’ambiente quelle degli accordi multilaterali sull’ambiente e, nel campo della non discriminazione, quelle dell’ONU. L’obiettivo comune delle Parti è promuovere il commercio internazionale compatibilmente con lo sviluppo sostenibile.</p>
<p class="absatz ">Il capitolo 11 (<i>commercio e sviluppo sostenibile</i>) copre gli aspetti ambientali e lavorativi del commercio. L’articolo 11.1 definisce <i>il campo d’applicazione, il contesto e gli obiettivi</i>. Al paragrafo 1 le Parti ribadiscono il loro impegno per uno sviluppo sostenibile che includa lo sviluppo economico, lo sviluppo sociale e la protezione dell’ambiente: tre dimensioni interdipendenti e di reciproco supporto. In questo contesto richiamano anche l’Agenda 2030 per uno sviluppo sostenibile e altri strumenti internazionali riguardanti la protezione ambientale e i diritti dei lavoratori. Le Parti convengono di promuovere il commercio internazionale in modo da contribuire allo sviluppo sostenibile e di integrare questo obiettivo nelle loro relazioni commerciali (par. 2). Il paragrafo 3 specifica che l’obiettivo delle Parti è rafforzare le loro relazioni commerciali in modo da promuovere lo sviluppo sostenibile e che il capitolo in questione non intende armonizzare i loro standard lavorativi o ambientali. Il paragrafo 4 specifica che ai fini del capitolo 11, per «leggi e regolamenti» si intendono, nel caso dell’India, una legge del Parlamento indiano o una legislazione delegata elaborata in base a una legge del Parlamento indiano, applicabile mediante azione del livello di governo centrale o dell’Unione.</p>
<p class="absatz ">All’articolo 11.2 le Parti sanciscono i principi fondamentali relativi al <i>diritto di regolamentare e al mantenimento dei livelli di protezione</i>. Il paragrafo 1 riconosce il diritto delle Parti, compatibilmente con le disposizioni del capitolo 11, di definire le proprie politiche e priorità in materia di sviluppo sostenibile, di stabilire i propri livelli di tutela del lavoro e dell’ambiente e di adottare o modificare di conseguenza le proprie leggi e politiche pertinenti, badando affinché contribuiscano al conseguimento degli obiettivi di sviluppo sostenibile. Il paragrafo 2 formula un impegno centrale delle Parti, ossia quello di non derogare alla legislazione vigente in materia di ambiente e lavoro e di non rinunciare ad applicarla efficacemente in modo da influire sugli scambi tra le Parti. In questo articolo le Parti sottolineano anche che le misure su ambiente e lavoro non devono essere applicate in modo da costituire uno strumento di discriminazione o una restrizione dissimulata del commercio (par. 3). Le Parti riconoscono infine l’importanza degli accordi internazionali sul lavoro e sull’ambiente quali strumenti per affrontare le sfide globali e sottolineano che le questioni lavorative e ambientali non possono essere utilizzate per scopi commerciali protezionistici né per mettere in discussione i loro vantaggi comparativi (par. 4).</p>
<p class="absatz ">All’articolo 11.3 (<i>promozione di una crescita ecosostenibile e inclusiva</i>) le Parti riconoscono che il commercio deve promuovere una crescita ecosostenibile e inclusiva, necessaria per raggiungere importanti obiettivi sociali ed economici tra cui la riduzione della povertà (par. 1). I paragrafi 2 e 3 sottolineano l’importanza di introdurre una prospettiva di genere nella promozione di uno sviluppo economico inclusivo e riaffermano il loro impegno ad attuare gli accordi internazionali sull’uguaglianza di genere e sulla non discriminazione di cui sono firmatarie. Le Parti riconoscono la necessità di adoperarsi per l’uso ottimale e sostenibile delle risorse naturali tenendo conto delle rispettive situazioni ai diversi livelli dello sviluppo economico (par. 4) e ricordano a questo proposito che il <i>Documento finale di Rio+20</i><sup><a href="#fn-d7e1897" id="fnbck-d7e1897">60</a></sup> prevede un margine di flessibilità sufficiente affinché ogni Parte possa scegliere le opzioni migliori e definire il proprio percorso verso lo sviluppo sostenibile nel contesto delle rispettive circostanze e priorità (par. 5). Al paragrafo 6, infine, le Parti riaffermano i loro obblighi in materia di cooperazione e sostegno derivanti dagli accordi internazionali menzionati in questo capitolo.</p>
<p class="absatz ">All’articolo 11.4 le Parti riaffermano la loro adesione ai principi sanciti dagli strumenti ambientali internazionali di cui all’articolo 11.1 nonché il loro impegno ad attuare gli <i>accordi ambientali multilaterali</i> che hanno ratificato.</p>
<p class="absatz ">L’articolo 11.5 sui <i>cambiamenti climatici</i> sottolinea l’importanza degli obiettivi, delle finalità e dei principi della Convenzione quadro delle Nazioni Unite sui cambiamenti climatici del 9 maggio 1992<sup><a href="#fn-d7e1913" id="fnbck-d7e1913">61</a></sup> (UNFCCC) e dell’Accordo sul clima di Parigi del 12 dicembre 2015<sup><a href="#fn-d7e1924" id="fnbck-d7e1924">62</a></sup> al fine di affrontare l’impellente minaccia dei cambiamenti climatici (par. 1). Al paragrafo 2 le Parti riaffermano il loro impegno ad attuare i rispettivi obblighi e impegni nell’ambito dell’UNFCCC e dell’Accordo di Parigi e sottolineano, al paragrafo 3, la loro volontà di cooperare.</p>
<p class="absatz ">All’articolo 11.6 (<i>n</i><i>orme dell’Organizzazione internazionale del lavoro</i>) le Parti si impegnano a rispettare, promuovere e attuare i principi e i diritti fondamentali sul lavoro: libertà di associazione, eliminazione del lavoro forzato, abolizione del lavoro minorile, parità di diritti e un ambiente di lavoro sano e sicuro (par. 1). Al paragrafo 2 ribadiscono invece il loro impegno ad attuare efficacemente nelle proprie leggi e pratiche le Convenzioni OIL che hanno ratificato; si impegnano inoltre a ratificare le convenzioni fondamentali dell’OIL.</p>
<p class="absatz ">Gli articoli seguenti riguardano la <i>c</i><i>ooperazione, lo scambio di informazioni e la condivisione di esperienze su commercio e sviluppo sostenibile</i> (art. 11.7) e <i>la cooperazione in forum internazionali</i> (art. 11.8). L’articolo 11.7 elenca i settori in cui le Parti potrebbero intensificare la cooperazione (p. es. la responsabilità sociale d’impresa, l’Agenda per il lavoro dignitoso dell’OIL, varie attività per sviluppare le competenze dei lavoratori e promuovere pratiche di consumo e produzione sostenibili, la gestione delle risorse naturali, la promozione delle tecnologie favorevoli allo sviluppo sostenibile o delle energie rinnovabili). All’articolo 11.8, le Parti si impegnano a rafforzare la loro cooperazione in materia di lavoro e ambiente nei forum bilaterali, regionali o multilaterali pertinenti.</p>
<p class="absatz ">L’articolo 11.9 dispone che le Parti devono designare degli <i>organi di contatto</i> e notificare alle altre Parti i relativi dati per coordinare l’attuazione del capitolo.</p>
<p class="absatz ">L’articolo 11.10 (<i>eccezione in materia di sicurezza</i>) precisa che nessuna disposizione del presente capitolo può essere interpretata in modo da impedire alle Parti di adottare misure o mantenere riservate informazioni considerate necessarie per tutelare i loro interessi essenziali.</p>
<p class="absatz ">All’articolo 11.11 (<i>n</i><i>on applicazione della composizione delle controversie</i>) le Parti convengono di non applicare il capitolo sulla composizione delle controversie (cap. 12) per questioni che rientrano nel capitolo 11 del TEPA.</p>
<p class="absatz ">L’articolo 11.12 istituisce un <i>Sottocomitato per la sostenibilità</i>, composto da rappresentanti dei governi delle Parti (par. 1), che si riunisce per la prima volta un anno dopo l’entrata in vigore del TEPA e successivamente secondo quanto convenuto dalle Parti (par. 2). Il Sottocomitato per la sostenibilità è presieduto congiuntamente da uno Stato dell’AELS e dall’India (par. 4). Secondo il paragrafo 3 i suoi compiti sono: monitorare ed esaminare l’attuazione e il funzionamento del capitolo 11, discutere e monitorare le attività di cooperazione e assistenza nell’ambito di questo capitolo, rendere conto al Comitato misto sulle sue attività e svolgere qualsiasi altro compito che le Parti gli assegnano.</p>
<p class="absatz ">In caso di disaccordo sull’interpretazione e sull’applicazione delle disposizioni del capitolo, le Parti possono <i>consultarsi</i> in conformità all’articolo 11.13, che stabilisce le procedure e le scadenze pertinenti e prevede in particolare che le consultazioni si svolgano tra i rappresentanti dei governi delle Parti e, di norma, in seno al Comitato misto. L’articolo stabilisce inoltre che le Parti in consultazione possono coinvolgere esperti o organizzazioni esterne che le assistano (par. 7). Le consultazioni previste da questo articolo sono confidenziali, ma i risultati devono essere resi pubblici in un rapporto adottato congiuntamente (par. 10 e 11). Se la controversia riguarda l’attuazione di un accordo ambientale multilaterale, le Parti convengono di risolverla, se opportuno, nell’ambito di tale accordo (par. 12).</p>
<p class="absatz ">A norma dell’articolo 11.14 (<i>riesame</i>), le Parti devono riesaminare periodicamente il presente capitolo tenendo conto dei pareri espressi dai legittimi portatori d’interesse.</p>
<div class="footnotes">
<p id="fn-d7e1897"><sup><a href="#fnbck-d7e1897">60</a></sup><sup></sup> Risoluzione dell’Assemblea generale delle Nazioni Unite A/Res/66/288 del 27 luglio 2012.</p>
<p id="fn-d7e1913"><sup><a href="#fnbck-d7e1913">61</a></sup><sup></sup> <a href="https://fedlex.data.admin.ch/eli/cc/1994/1052_1052_1052" target="_blank">RS <b>0.814.01</b></a></p>
<p id="fn-d7e1924"><sup><a href="#fnbck-d7e1924">62</a></sup><sup></sup> <a href="https://fedlex.data.admin.ch/eli/cc/2017/619" target="_blank">RS <b>0.814.012</b></a></p>
</div>
</div></section><section id="lvl_5/lvl_5.13"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.13">5.13 Capitolo 12: Composizione delle controversie (art. 12.1–12.12)</a>
</h2>
<div class="collapseable">
<p class="absatzvor ">Il capitolo 12 prevede una procedura dettagliata per la composizione delle controversie tra le Parti in merito ai loro diritti e obblighi derivanti dall’Accordo.</p>
<p class="absatz ">Secondo l’articolo 12.1 (<i>portata e campo d’applicazione</i>) le Parti possono, di comune accordo, derogare alle regole e alle procedure stabilite in questo capitolo o modificarle. Secondo l’articolo 12.1 paragrafo 4, i diritti e gli obblighi previsti dall’Accordo non possono essere integrati o limitati dalle sentenze di un tribunale arbitrale. Se una controversia riguarda disposizioni sia del TEPA che dell’OMC, la Parte attrice può scegliere il foro che preferisce (par. 5). Una volta scelto, questo foro non può più essere cambiato.</p>
<p class="absatz ">Secondo l’articolo 12.2, le Parti possono ricorrere volontariamente ai <i>buoni uffici, alla conciliazione o alla mediazione</i> anche se è già in corso una procedura di composizione delle controversie. Tali procedure, che possono iniziare e terminare in qualsiasi momento, sono confidenziali e non pregiudicano i diritti delle Parti in qualsiasi altra procedura.</p>
<p class="absatz ">L’articolo 12.3 disciplina le <i>consultazioni</i> formali che le Parti devono avviare dinanzi al Comitato misto prima di poter chiedere l’istituzione di un tribunale arbitrale. La Parte attrice informa anche le Parti non coinvolte (par. 2). Se la controversia è composta in via amichevole, anche le altre Parti ne sono informate (par. 5).</p>
<p class="absatz ">L’articolo 12.4 disciplina l’<i>istituzione di un tribunale arbitrale</i>. Se la controversia non viene risolta entro 60 giorni (30 in casi urgenti) mediante le suddette consultazioni o se queste non si tengono entro il termine previsto dall’Accordo (entro 30 giorni o 15 in casi urgenti) o, ancora, se la Parte convenuta non risponde entro 10 giorni dal ricevimento della richiesta di consultazioni, la Parte attrice può chiedere l’istituzione di un tribunale arbitrale (par. 1). Come in altri accordi dell’AELS, le Parti non coinvolte possono, a determinate condizioni, intervenire nella procedura di arbitrato (par. 5).</p>
<p class="absatz ">L’articolo 12.5 disciplina la<i> nomina dei membri del tribunale arbitrale</i>. Quest’ultimo è composto da tre membri, due dei quali sono nominati, rispettivamente, dalla Parte attrice e dalla Parte convenuta. Il terzo membro, che ne assume la presidenza, è nominato congiuntamente dagli altri due membri nominati. Se le Parti in causa non trovano un accordo, la nomina è affidata al Direttore generale dell’OMC (par. 4). Se quest’ultimo non nomina i membri del tribunale arbitrale entro il termine stabilito, le Parti in causa si scambiano liste di candidati. I membri del tribunale arbitrale vengono quindi nominati in presenza delle Parti in causa mediante sorteggio entro dieci giorni dallo scambio delle liste. Se una Parte in causa non presenta la propria lista di quattro candidati, i membri del tribunale arbitrale sono nominati per estrazione dalla lista già presentata dall’altra Parte.</p>
<p class="absatz ">L’articolo 12.6 stabilisce le <i>p</i><i>rocedure del tribunale arbitrale,</i> descritte più in dettaglio nell’allegato 12.A.</p>
<p class="absatz ">L’articolo 12.7 (<i>rapporti del tribunale arbitrale</i>) prevede, come regola generale, che entro 90 giorni dalla sua costituzione, ma in ogni caso non oltre i cinque mesi, il tribunale arbitrale presenti il suo rapporto iniziale e che le Parti in causa possano commentarlo entro 14 giorni. Il tribunale arbitrale presenta il suo rapporto finale entro 30 giorni dalla data in cui le Parti hanno ricevuto il rapporto iniziale (par. 1). In casi urgenti, riguardanti in particolare le merci deperibili, deve presentare la sua decisione entro 75 giorni dalla sua istituzione (par. 2). Salvo altrimenti convenuto dalle Parti in causa, il rapporto finale è reso pubblico (par. 3). La decisione finale del tribunale arbitrale è definitiva e vincolante per le Parti in causa (par. 4).</p>
<p class="absatz ">L’articolo 12.8 riguarda la sospensione o conclusione delle procedure del tribunale arbitrale ed enuncia le condizioni rilevanti.</p>
<p class="absatz ">Secondo l’articolo 12.9 paragrafo 1, le Parti in causa devono adottare misure adeguate per l’<i>attuazione del rapporto finale</i>. Nell’impossibilità di farlo, si adoperano per convenire un termine congruo. In assenza di un’intesa, ogni Parte può chiedere al tribunale arbitrale originario di fissare un termine congruo (par. 1). In caso di disaccordo su una misura adottata da una Parte per conformarsi alla decisione, l’altra Parte può rivolgersi al tribunale arbitrale che l’ha emessa (par. 3).</p>
<p class="absatz ">L’articolo 12.10 (<i>compensazione e sospensione di vantaggi</i>) dispone che se non viene raggiunta un’intesa, la Parte attrice può sospendere provvisoriamente determinati vantaggi accordati alla Parte convenuta in virtù dell’Accordo. In tal caso, la sospensione delle concessioni garantite dal TEPA deve corrispondere alla portata dei vantaggi interessati dalle misure giudicate incompatibili con l’Accordo. Salvo diversamente convenuto nell’Accordo, il capitolo sulla composizione delle controversie può essere invocato in relazione a misure adottate dai governi o dalle autorità regionali e locali delle parti (par. 6). Se il tribunale arbitrale decide che una disposizione dell’Accordo non è stata rispettata da una Parte, quest’ultima deve adottare le necessarie misure per garantirne l’adempimento. Le disposizioni sulla compensazione e la sospensione dei vantaggi si applicano qualora non sia stato possibile garantire l’adempimento.</p>
<p class="absatz ">L’articolo 12.11 <i>(altre disposizioni</i>) paragrafo 1 prevede che il tribunale arbitrale previsto dagli articoli 12.9 e 12.10 sia composto, per quanto possibile, dagli stessi arbitri che hanno presentato il rapporto finale. Nell’ambito di una procedura di composizione delle controversie ogni Parte sostiene le proprie spese e quelle del proprio arbitro. Le spese di arbitrato sono sostenute in ugual misura dalle Parti in causa.</p>
<p class="absatz ">L’articolo 12.12 stabilisce infine che le Parti designino un <i>organo di contatto</i> per facilitare la comunicazione tra di loro in merito alla composizione delle controversie.</p>
</div></section><section id="lvl_5/lvl_5.14"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.14">5.14 Capitolo 13: Disposizioni istituzionali (art. 13.1–13.2)</a>
</h2>
<div class="collapseable">
<p class="absatzvor ">Per garantire il buon funzionamento dell’Accordo e la corretta applicazione delle sue disposizioni l’articolo 13.1 istituisce un <i>Comitato misto</i>. È composto da rappresentanti di ogni Parte e ha il compito di sorvegliare ed esaminare l’attuazione dell’Accordo, di considerare la possibilità di eliminare ulteriori ostacoli e altre misure restrittive degli scambi tra le Parti e di organizzare consultazioni in caso di controversie sull’interpretazione o attuazione dell’Accordo (par. 2). L’Accordo gli conferisce inoltre dei poteri decisionali: secondo il paragrafo 3, il Comitato misto può infatti decidere di istituire altri sottocomitati e gruppi di lavoro se ritiene che siano necessari all’adempimento dei suoi compiti. I sottocomitati e gruppi di lavoro agiscono su mandato del Comitato misto, salvo altrimenti disposto dall’Accordo. Secondo l’articolo 13.1 paragrafo 4, in combinato disposto con l’articolo 14.4 paragrafi 2 e 4, il Comitato misto può presentare alle Parti proposte di modifica dell’Accordo principale e decidere di modificare gli allegati e le loro appendici. L’articolo 13.1 paragrafo 5 stabilisce che il Comitato misto prende le sue decisioni e formula le sue raccomandazioni per consenso. Per essere adottata, quindi, una decisione deve godere del sostegno di entrambe le Parti.</p>
<p class="absatz ">Secondo l’articolo 13.2, ogni Parte designa un apposito <i>organo di contatto</i> per facilitare la comunicazione tra le Parti su questioni relative al presente Accordo.</p>
</div></section><section id="lvl_5/lvl_5.15"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.15">5.15 Capitolo 14: Disposizioni finali (art. 14.1–14.8)</a>
</h2>
<div class="collapseable">
<p class="absatzvor ">Secondo l’articolo 14.1 (<i>adempimento degli obblighi</i>), le Parti adottano qualsiasi misura generale o specifica necessaria per adempiere i loro obblighi derivanti dal presente Accordo.</p>
<p class="absatz ">L’articolo 14.2 stabilisce che <i>gli</i> <i>allegati, le appendici e le note a piè di pagina</i> del presente Accordo ne costituiscono parte integrante.</p>
<p class="absatz ">L’articolo 14.3 paragrafo 1 prevede una <i>clausola di riesame</i>, in base alla quale le Parti riesaminano l’Accordo due anni dopo la sua entrata in vigore nell’ottica di svilupparne gli obiettivi. Secondo il paragrafo 2, le Parti si impegnano inoltre, su richiesta di una di esse, ad avviare negoziati per valutare l’opportunità di sviluppare e approfondire ulteriormente la cooperazione nell’ambito del presente Accordo, qualora una delle Parti abbia concluso un accordo preferenziale con un altro partner ai sensi dell’articolo XXIV del GATT 1994 o dell’articolo V GATS.</p>
<p class="absatz ">In virtù dell’articolo 14.4 (<i>emendamenti</i>) paragrafo 1, le Parti possono presentare al Comitato misto, per esame o raccomandazione, proposte di modifica del TEPA. Gli emendamenti sono soggetti alle procedure interne di approvazione e ratifica delle Parti (par. 2).</p>
<p class="absatz ">Gli emendamenti all’Accordo principale influenzano di regola gli obblighi fondamentali di diritto internazionale e, in Svizzera, sono quindi subordinati per principio all’approvazione dell’Assemblea federale, a meno che abbiano una portata limitata ai sensi dell’articolo 7<i>a</i> capoverso 2 della legge del 21 marzo 1997<sup><a href="#fn-d7e2059" id="fnbck-d7e2059">63</a></sup> sull’organizzazione del Governo e dell’Amministrazione (LOGA). Adottando le sue decisioni, il Comitato misto può modificare solamente gli allegati e le appendici di cui all’articolo 14.4 paragrafo 4. L’obiettivo è semplificare la procedura di adeguamento sotto il profilo tecnico e facilitare la gestione degli ALS. Anche questo tipo di emendamenti è tuttavia sottoposto per principio all’approvazione dell’Assemblea federale. Secondo l’articolo 7<i>a</i> capoverso 2 LOGA, il Consiglio federale può tuttavia approvare a nome della Svizzera le corrispondenti decisioni del Comitato misto, se queste hanno una portata limitata. Una decisione del Comitato misto è considerata di portata limitata secondo l’articolo 7<i>a</i> capoverso 2 LOGA in particolare nei casi menzionati nell’articolo 7<i>a</i> capoverso 3 LOGA e se non si applica nessuna delle eccezioni menzionate nell’articolo 7<i>a</i> capoverso 4 LOGA. Le decisioni del Comitato misto riguardano spesso aggiornamenti tecnici e relativi al sistema (p. es. in relazione alle regole d’origine preferenziali e all’agevolazione degli scambi). Diversi allegati degli accordi di libero scambio conclusi dagli Stati dell’AELS sono regolarmente aggiornati, soprattutto per tenere conto degli sviluppi del sistema commerciale internazionale (p. es. OMC, OMD, altri ALS dell’AELS e dei loro partner). Il Consiglio federale informa l’Assemblea federale in merito a questo tipo di emendamenti approvati in virtù dell’articolo 7<i>a</i> capoverso 2 LOGA nel quadro del suo rapporto annuale sui trattati internazionali che ha concluso (art. 48<i>a</i> cpv. 2 LOGA).</p>
<p class="absatz ">L’articolo 14.5 (<i>adesione</i>) stabilisce che ogni Stato che diventa membro all’AELS può aderire al TEPA a condizioni e secondo modalità convenute dalle Parti.</p>
<p class="absatz ">L’articolo 14.6 definisce le condizioni relative al <i>ritiro</i> di una Parte e all’<i>estinzione</i> dell’Accordo.</p>
<p class="absatz ">L’articolo 14.7 disciplina l’<i>entrata in vigore</i> del TEPA previa ratifica da parte dell’India e di tutti gli Stati dell’AELS.</p>
<p class="absatz ">L’articolo 14.8 stabilisce infine che il Governo di Norvegia è il <i>depositario</i> dell’Accordo.</p>
<div class="footnotes"><p id="fn-d7e2059"><sup><a href="#fnbck-d7e2059">63</a></sup><sup></sup> <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p></div>
</div></section>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<section id="lvl_6/lvl_6.1/lvl_6.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.1">6.1.1 Ripercussioni finanziarie</a>
</h3>
<div class="collapseable">
<p class="absatzvor ">Le ripercussioni finanziarie del TEPA si limitano a una parziale perdita di entrate doganali sulle importazioni di prodotti agricoli dall’India. Nel 2023 sono stati pagati 24,6 milioni di franchi di dazi su importazioni dall’India, 22,2 milioni dei quali su prodotti industriali e 2,4 milioni su prodotti agricoli. Nell’ambito del Sistema di preferenze generalizzate, la Svizzera concede già all’India un accesso al mercato in franchigia doganale per quasi tutti i prodotti industriali e, a partire dal 1° gennaio 2024, ha anche abolito i dazi doganali su tutti i prodotti industriali (modifica del 1° ottobre 2021<sup><a href="#fn-d7e2109" id="fnbck-d7e2109">64</a></sup> della legge del 9 ottobre 1986<sup><a href="#fn-d7e2121" id="fnbck-d7e2121">65</a></sup> sulla tariffa delle dogane). Nel 2023 la riduzione delle entrate doganali a seguito delle concessioni tariffarie sui prodotti agricoli previste dagli accordi sarebbe ammontata al massimo a 2,4 milioni di franchi. Il potenziale impatto finanziario è quindi limitato e va messo in relazione all’impatto economico positivo che ne deriverebbe per la Svizzera, in particolare grazie alla maggiore certezza del diritto e al miglior accesso al mercato indiano per i beni e servizi svizzeri.</p>
<p class="absatz ">In generale non si prevedono ulteriori effetti finanziari in relazione al nuovo capitolo sulla promozione degli investimenti e sulla cooperazione, anche se non si possono completamente escludere. È la prima volta che la Svizzera si impegna in attività promozionali di questo tipo in un accordo di libero scambio. Il TEPA prevede una serie di attività che la Svizzera svolge già oggi e che quindi non dovrebbero comportare costi aggiuntivi. Per attuare l’Accordo è possibile che si prendano in considerazione attività che potrebbero comportare costi aggiuntivi, ad esempio nel caso in cui vengano assegnati mandati a organizzazioni esterne.</p>
<div class="footnotes">
<p id="fn-d7e2109"><sup><a href="#fnbck-d7e2109">64</a></sup><sup></sup> <a href="https://fedlex.data.admin.ch/eli/oc/2022/119" target="_blank">RU <b>2022</b> 119</a></p>
<p id="fn-d7e2121"><sup><a href="#fnbck-d7e2121">65</a></sup><sup></sup> <a href="https://fedlex.data.admin.ch/eli/cc/1987/1871_1871_1871" target="_blank">RS <b>632.10</b></a></p>
</div>
</div></section><section id="lvl_6/lvl_6.1/lvl_6.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.2">6.1.2 Ripercussioni sull’effettivo del personale</a>
</h3>
<div class="collapseable"><p class="absatzvor ">In generale il TEPA può essere attuato con le risorse di personale disponibili, e questo anche considerando il carico di lavoro aggiuntivo derivante ad esempio dalle attività dei nuovi Sottocomitati. Il crescente numero di ALS da attuare e sviluppare può avere ripercussioni sul personale dell’Ufficio federale della dogana e della sicurezza dei confini (UDSC). Per il periodo 2015–2024 sono state previste risorse di personale supplementari a tempo determinato. In questo periodo il presente Accordo non comporterà quindi un aumento del personale. Il fabbisogno di risorse necessarie per la negoziazione di nuovi accordi e per l’attuazione e l’aggiornamento di quelli esistenti dopo il 2024 sarà esaminato a tempo debito nell’ambito dell’indagine sul quadro di sviluppo (autunno 2025).</p></div></section>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni e i Comuni, per le città, gli agglomerati e le regioni di montagna</a>
</h2>
<div class="collapseable"><p class="absatzvor ">L’Accordo non ha ripercussioni sulle finanze e sul personale dei Cantoni e dei Comuni, delle città, degli agglomerati e delle regioni di montagna. Le ripercussioni economiche (cfr. n. 6.3), per contro, andranno sostanzialmente a beneficio dell’intera Svizzera.</p></div></section><section id="lvl_6/lvl_6.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.3">6.3 Ripercussioni sull’economia</a>
</h2>
<div class="collapseable">
<p class="absatzvor ">Migliorando l’accesso reciproco ai mercati di beni e servizi e aumentando la certezza del diritto per quanto riguarda la proprietà intellettuale e gli scambi bilaterali in generale, il TEPA rinforza la piazza economica elvetica e incrementa la sua capacità di generare valore aggiunto nonché di creare e mantenere posti di lavoro.</p>
<p class="absatz ">Nello specifico, l’Accordo elimina o riduce le barriere tariffarie e non tariffarie al commercio tra Svizzera e India, in linea con le nostre politiche agricole e di commercio estero. Migliorare l’accesso al mercato indiano per i beni e i servizi svizzeri significa anche promuovere la competitività in India. Nel contempo l’Accordo previene eventuali discriminazioni nei confronti di altri partner di libero scambio dell’India (cfr. n. 5.3 e 5.7). Il venir meno o la riduzione dei dazi e degli ostacoli non tariffari al commercio, unitamente all’agevolazione degli scambi di servizi, riducono i costi d’approvvigionamento delle aziende elvetiche, il che si ripercuote positivamente sui consumatori in Svizzera. Lo stesso dicasi per l’India.</p>
</div></section><section id="lvl_6/lvl_6.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.4">6.4 Ripercussioni sulla società e sull’ambiente</a>
</h2>
<div class="collapseable">
<p class="absatzvor ">Come tutti gli ALS, il TEPA AELS-India è innanzitutto un accordo economico, teso a consolidare le condizioni quadro e la certezza del diritto negli scambi economici con l’India. Ciò si ripercuoterà positivamente sulla competitività delle piazze economiche delle Parti e sulla loro capacità di mantenere e creare posti di lavoro. Grazie al maggiore impegno bilaterale e multilaterale e a condizioni quadro economiche rette da norme di diritto internazionale favorevoli agli scambi, gli ALS promuovono in generale lo Stato di diritto e concorrono a incentivare lo sviluppo e il benessere economico, in particolare sostenendo il settore privato e il libero mercato.</p>
<p class="absatz ">Le attività economiche richiedono risorse e manodopera e hanno quindi un impatto sulla società e sull’ambiente. Ai fini della sostenibilità occorre rafforzare la capacità economica e aumentare il benessere badando però, sul lungo periodo, a mantenere o a portare a un livello ragionevole le ripercussioni sull’ambiente e il consumo delle risorse e a garantire o migliorare la coesione sociale. Di conseguenza, l’Accordo contiene una serie di disposizioni tese a promuovere le relazioni economiche e commerciali bilaterali compatibilmente con gli obiettivi dello sviluppo sostenibile, in particolare nel capitolo di ampia portata sul commercio e lo sviluppo sostenibile (cfr. n. 5.12).</p>
<p class="absatz ">Con il TEPA AELS-India, l’India si è impegnata per la prima volta nel quadro di un ALS ad attuare un certo numero di norme giuridicamente vincolanti nel settore del commercio e dello sviluppo sostenibile (cap. 11). In un’altra disposizione dell’Accordo le Parti riaffermano i loro diritti e obblighi derivanti da altri accordi internazionali (art. 1.4), in particolare da accordi e convenzioni nei settori commerciale, ambientale, sociale e dei diritti umani. Ai fini della coerenza sono particolarmente rilevanti le disposizioni derogatorie contenute nei capitoli sugli scambi di merci e servizi (art. 2.9 e 6.2). Il presente Accordo non pregiudica le possibilità di limitare il commercio di beni particolarmente pericolosi o nocivi, previste dalle regole dell’OMC e dagli accordi ambientali multilaterali. Anzi, le disposizioni dell’Accordo conferiscono esplicitamente alle Parti – per analogia alle regole dell’OMC – la possibilità di adottare misure per tutelare la vita e la salute degli esseri viventi (uomini, animali o piante) e per preservare le risorse naturali non rinnovabili. Le corrispondenti normative nazionali sui prodotti sono fatte salve. Le suddette disposizioni dell’Accordo mirano a garantire che non siano violate né le legislazioni sull’ambiente e sul lavoro degli Stati partner né il diritto ambientale e sociale internazionale.</p>
</div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor ">Il disegno di decreto federale si basa sull’articolo 54 capoverso 1 Cost., secondo cui la Confederazione è competente per gli affari esteri. L’articolo 184 capoverso 2 Cost. conferisce al Consiglio federale la facoltà di firmare e ratificare trattati internazionali. Secondo l’articolo 166 capoverso 2 Cost., l’Assemblea federale approva i trattati internazionali, fatti salvi i casi nei quali, ai sensi della legge o di un trattato internazionale, è competente il Consiglio federale (art. 24 cpv. 2 LParl; art. 7<i>a</i> cpv. 1 LOGA).</p>
<p class="absatz ">La Svizzera si impegna a offrire all’India la stessa durata di soggiorno superiore a 90 giorni all’anno per prestatori di servizi che eventualmente concederà a un altro partner commerciale (diverso da UE/AELS o ex UE/AELS; cfr. n. 5.7.6). Questo impegno è compatibile con l’articolo 121<i>a</i> Cost., perché un futuro accordo con un altro Stato partner dovrà essere compatibile anche con l’articolo 121<i>a</i> Cost., secondo cui il numero di autorizzazioni è limitato da tetti massimi e contingenti annuali.</p>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con altri impegni internazionali della Svizzera</a>
</h2>
<div class="collapseable">
<p class="absatzvor ">La Svizzera, gli altri Stati dell’AELS e l’India sono membri dell’OMC e ritengono che il presente Accordo sia in linea con gli obblighi derivanti dall’appartenenza a tale organizzazione. Gli ALS sottostanno alla verifica da parte degli organi competenti dell’OMC e possono essere oggetto di una procedura di composizione delle controversie in seno a tale organizzazione.</p>
<p class="absatz ">La conclusione di ALS con Paesi terzi non contravviene né agli impegni internazionali della Svizzera, compresi quelli nei confronti dell’UE, né tantomeno agli obiettivi della sua politica di integrazione europea. In particolare, le disposizioni del presente Accordo sono compatibili con gli impegni commerciali della Svizzera nei confronti dell’UE e con gli altri accordi bilaterali conclusi tra la il nostro Paese e l’UE.</p>
</div></section><section id="lvl_7/lvl_7.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.3">7.3 Validità per il Liechtenstein</a>
</h2>
<div class="collapseable">
<p class="absatzvor ">In qualità di membro dell’AELS, il Principato del Liechtenstein è uno degli Stati firmatari del TEPA. Questo fatto è compatibile con il Trattato di unione doganale del 29 marzo 1923<sup><a href="#fn-d7e2180" id="fnbck-d7e2180">66</a></sup> tra la Confederazione Svizzera e il Principato del Liechtenstein. A norma di questo trattato, la Svizzera opera anche nell’interesse del Liechtenstein nei settori ivi contemplati. L’articolo 1.3 paragrafo 2 dell’Accordo stabilisce che in tali settori la Svizzera rappresenta il Liechtenstein.</p>
<div class="footnotes"><p id="fn-d7e2180"><sup><a href="#fnbck-d7e2180">66</a></sup><sup></sup> <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p></div>
</div></section><section id="lvl_7/lvl_7.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.4">7.4 Forma dell’atto</a>
</h2>
<div class="collapseable">
<p class="absatzvor ">Secondo l’articolo 141 capoverso 1 lettera d numeri 1–3 Cost. sottostanno a referendum facoltativo i trattati internazionali di durata indeterminata e indenunciabili, che prevedono l’adesione a un’organizzazione internazionale e che comprendono disposizioni importanti contenenti norme di diritto o per l’attuazione dei quali è necessaria l’emanazione di leggi federali. Secondo l’articolo 22 capoverso 4 LParl, contengono norme di diritto le disposizioni che, in forma direttamente vincolante e in termini generali e astratti, impongono obblighi, conferiscono diritti o determinano competenze. Sono considerate disposizioni importanti quelle che, secondo l’articolo 164 capoverso 1 Cost., nel diritto interno dovrebbero essere emanate sotto forma di legge federale. </p>
<p class="absatz ">Il presente Accordo contiene disposizioni importanti che fissano norme di diritto ai sensi dell’articolo 164 capoverso 1 Cost. e 22 capoverso 4 LParl (p. es. concessioni tariffarie e disposizioni sulla parità di trattamento). Tali disposizioni sono sostanzialmente analoghe a quelle convenute dalla Svizzera nell’ambito di altri accordi internazionali e presentano contenuti simili in termini giuridici, economici e politici. Il decreto federale che approva l’Accordo sottostà pertanto a referendum facoltativo ai sensi dell’articolo 141 capoverso 1 lettera d numero 3 Cost.</p>
<p class="absatz ">In conformità all’articolo 14.6, il TEPA può essere denunciato in qualsiasi momento con un termine di preannuncio di sei mesi. Non sono previsti né l’adesione a un’organizzazione internazionale né l’adeguamento di una legge.</p>
</div></section><section id="lvl_7/lvl_7.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.5">7.5 Entrata in vigore</a>
</h2>
<div class="collapseable"><p class="absatzvor ">Secondo l’articolo 14.7, il TEPA entra in vigore il primo giorno del terzo mese successivo al deposito presso il depositario dello strumento di ratifica da parte dell’India e di tutti gli Stati dell’AELS.</p></div></section>
</div></section></main>
</div></body>
</html>
