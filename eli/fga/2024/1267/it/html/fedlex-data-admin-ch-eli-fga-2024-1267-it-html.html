<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--24.047--><p class="srnummer ">24.047</p>
<h1 class="erlasstitel botschafttitel ">Rapporto<br>sugli strumenti adottati in occasione della 110<sup>a</sup> e 111<sup>a</sup> sessione della Conferenza Internazionale del Lavoro<br>e<br>Messaggio<br>concernente l’approvazione della Convenzione n. 191 dell’Organizzazione Internazionale del Lavoro sugli emendamenti alle norme correlati al riconoscimento di un ambiente di lavoro sicuro e salubre come principio fondamentale</h1>
<p class="botschaftdatum ">del 15 maggio 2024</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">con il presente messaggio vi sottoponiamo, per approvazione, il disegno di decreto federale<sup><a href="#fn-d7e30" id="fnbck-d7e30">1</a></sup> che approva la Convenzione n. 191 dell’Organizzazione Internazionale del Lavoro sugli emendamenti alle norme correlati al riconoscimento di un ambiente di lavoro sicuro e salubre come principio fondamentale<sup><a href="#fn-d7e42" id="fnbck-d7e42">2</a></sup>.</p>
<p class="absatz ">Vi sottoponiamo inoltre, per informazione, il rapporto sugli strumenti adottati in occasione della 110<sup>a</sup> e 111<sup>a</sup> sessione della Conferenza Internazionale del Lavoro.</p>
<p class="absatz ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">15 maggio 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic "><b>Nel mese di giugno del 2022, in occasione della sua 110</b><b><sup>a</sup></b><b> sessione, la Conferenza Internazionale del Lavoro ha adottato la Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’Organizzazione Internazionale del Lavoro. La Risoluzione modifica </b><b>la </b><b>Dichiarazione sui principi e diritti fondamentali del 1998</b><b> </b><b>includendovi il principio e il diritto a un ambiente di lavoro sicuro e salubre e riconosce un carattere fondamentale alla Convenzione n. 155 sulla salute e la sicurezza dei lavoratori del 1981 e alla Convenzione n. 187 sul quadro promozionale per la salute e la sicurezza sul lavoro del 2006. Considerate le ripercussioni di questa Risoluzione sul corpus normativo dell’Organizzazione Internazionale del Lavoro, si è deciso di adottare una convenzione al fine di modificare gli strumenti che fanno riferimento ai principi e ai diritti fondamentali.</b></p>
<p class="absatzkurs man-font-style-italic ">La Dichiarazione sui principi e diritti fondamentali e il relativo seguito sono stati adottati all’unanimità in occasione dell’86<sup>a</sup> sessione della Conferenza Internazionale del Lavoro (CIL) nel 1998. È la risposta dell’Organizzazione Internazionale del Lavoro (OIL) alla dimensione sociale della globalizzazione. L’OIL aveva ricevuto in merito un mandato esplicito dal Summit mondiale per lo sviluppo sociale di Copenaghen nonché un mandato implicito dalla Conferenza ministeriale dell’Organizzazione mondiale del commercio (OMC) nel 1996. Con questa Dichiarazione, tutti gli Stati membri dell’OIL, anche se non hanno ratificato le pertinenti convenzioni dell’OIL, si impegnano a rispettare, promuovere e realizzare i principi e i diritti fondamentali dei lavoratori.</p>
<p class="absatzkurs man-font-style-italic ">In applicazione della Dichiarazione del centenario dell’OIL per il futuro del lavoro, adottata nel 2019, e consapevole dell’importanza vitale della sicurezza e della salute sul lavoro, nel 2022 la CIL ha deciso di adottare la Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’OIL (di seguito: Risoluzione 2022). Questa Risoluzione modifica la Dichiarazione sui principi e diritti fondamentali (di seguito: Dichiarazione del 1998, modificata nel 2022) includendovi il principio e il diritto fondamentale a un ambiente di lavoro sicuro e salubre e riconosce il carattere fondamentale della Convenzione n. 155 sulla salute e la sicurezza dei lavoratori, 1981, e della Convenzione n. 187 sul quadro promozionale per la salute e la sicurezza sul lavoro, 2006.</p>
<p class="absatzkurs man-font-style-italic ">La Risoluzione del 2022 ha ripercussioni sul corpus normativo dell’OIL. La CIL ha quindi adottato, in occasione della sua 111<sup>a</sup> sessione, la Convenzione n. 191 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale, 2023 (di seguito: Convenzione n. 191). Questa Convenzione intende garantire la chiarezza e la coerenza del corpus di norme internazionali del lavoro e introdurre gli emendamenti necessari ad alcuni strumenti dell’OIL per integrare queste norme con, da un lato, il principio e il diritto fondamentale a un ambiente di lavoro sicuro e salubre e, dall’altro, le due Convenzioni ora considerate fondamentali.</p>
<p class="absatzkurs man-font-style-italic ">Sempre in occasione della 111<sup>a</sup> sessione, la CIL ha anche adottato la Raccomandazione n. 208 sugli apprendistati di qualità, 2023 (di seguito: Raccomandazione n. 208), volta a promuovere nell’insieme il ruolo degli apprendistati e a fornire agli Stati membri un quadro che consenta di sviluppare i loro sistemi di apprendistato.</p>
<p class="absatzkurs man-font-style-italic ">La Risoluzione 2022 e la Raccomandazione n. 208 sono presentate nel rapporto sulla 110<sup>a</sup> e 111<sup>a</sup> sessione della CIL.</p>
<p class="absatz "><br></p>
<p class="titelbotschaftinnen ">Rapporto</p>
<div class="footnotes">
<p id="fn-d7e30"><sup><a href="#fnbck-d7e30">1</a></sup><sup></sup>  <a href="https://fedlex.data.admin.ch/eli/fga/2024/1268" target="_blank">FF <b>2024</b> 1268</a></p>
<p id="fn-d7e42"><sup><a href="#fnbck-d7e42">2</a></sup><sup></sup>  <a href="https://fedlex.data.admin.ch/eli/fga/2024/1269" target="_blank">FF <b>2024</b> 1269</a></p>
</div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">Conformemente all’articolo 19 paragrafi 5 lettera b e 6 lettera b della Costituzione dell’Organizzazione Internazionale del Lavoro (OIL)<sup><a href="#fn-d7e128" id="fnbck-d7e128">3</a></sup>, gli Stati membri devono sottoporre le convenzioni e le raccomandazioni adottate in occasione delle sessioni della Conferenza Internazionale del Lavoro (CIL) a una procedura interna di approvazione entro e non oltre 18 mesi dalla chiusura della sessione della Conferenza.</p>
<p class="absatz ">In occasione della sua 110<sup>a</sup> e 111<sup>a</sup> sessione, la CIL ha adottato gli strumenti seguenti:</p>
<dl>
<dt>– </dt>
<dd>Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’Organizzazione Internazionale del Lavoro, 2022 (v. allegato 1);</dd>
<dt>– </dt>
<dd>Raccomandazione n. 208 sugli apprendistati di qualità, 2023 (v. allegato 2);</dd>
<dt>– </dt>
<dd>Convenzione n. 191 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale, 2023;</dd>
<dt>– </dt>
<dd>Raccomandazione n. 207 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale, 2023<sup><a href="#fn-d7e159" id="fnbck-d7e159">4</a></sup>;</dd>
<dt>– </dt>
<dd>Risoluzione concernente la pronta ratifica della Convenzione n. 191 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale, 2023<sup><a href="#fn-d7e179" id="fnbck-d7e179">5</a></sup>.</dd>
</dl>
<p class="absatz ">Il rapporto sugli strumenti adottati in occasione della 110<sup>a</sup> e 111<sup>a</sup> sessione della Conferenza Internazionale del Lavoro analizza la Raccomandazione n. 208 sugli apprendistati di qualità e la Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’OIL del 2022 (Risoluzione 2022).</p>
<p class="absatz ">Le risoluzioni e le raccomandazioni non sono strumenti giuridicamente vincolanti e pertanto non sottostanno all’approvazione del Parlamento. Se del caso, sono oggetto di un’informazione o di una consultazione delle Commissioni parlamentari competenti per la politica estera (art. 152 cpv. 2 e 3 della legge del 13 dicembre 2002<sup><a href="#fn-d7e210" id="fnbck-d7e210">6</a></sup> sul Parlamento, LParl; art. 5<i>b</i> dell’ordinanza del 25 novembre 1998<sup><a href="#fn-d7e223" id="fnbck-d7e223">7</a></sup> sull’organizzazione del Governo e dell’Amministrazione, OLOGA). In linea di principio, le raccomandazioni sono presentate nei rapporti sugli strumenti adottati dalla CIL.</p>
<p class="absatz ">La Risoluzione 2022, è una decisione della CIL e non un trattato internazionale che sottostà all’approvazione del Parlamento. Tuttavia il Consiglio federale ritiene opportuno fornire al Parlamento un’informazione generale in merito in considerazione dell’importanza della Risoluzione e delle sue conseguenze, segnatamente sul corpus normativo dell’OIL. Conformemente all’articolo 152 capoverso 2 LParl, le commissioni parlamentari competenti per la politica estera sono state informate dell’adozione della Risoluzione 2022, e della Raccomandazione n. 208.</p>
<p class="absatz ">La Convenzione n. 191, la Raccomandazione n. 207 che l’accompagna e la Risoluzione concernente la pronta ratifica della Convenzione n. 191 sono analizzate nel messaggio concernente l’approvazione della Convenzione n. 191 che segue il presente rapporto.</p>
<div class="footnotes">
<p id="fn-d7e128"><sup><a href="#fnbck-d7e128">3</a></sup><sup></sup>  <a href="https://fedlex.data.admin.ch/eli/cc/1948/915_891_861" target="_blank">RS <b>0.820.1</b></a></p>
<p id="fn-d7e159"><sup><a href="#fnbck-d7e159">4</a></sup><sup></sup>  <a href="https://normlex.ilo.org/dyn/normlex/fr/f?p=NORMLEXPUB:12100:0::NO::P12100_ILO_CODE:R207" target="_blank">
				www.ilo.org
			</a> &gt; <a href="https://www.ilo.org/global/standards/lang--fr/index.htm" target="_blank">
				Normes internationales du travail
			</a> &gt; Consulter les normes internationales du travail &gt; Recommandations &gt; Recommandation (n<sup>o</sup> 207) sur un milieu de travail sûr et salubre (amendements corrélatifs), 2023.</p>
<p id="fn-d7e179"><sup><a href="#fnbck-d7e179">5</a></sup>  <a href="https://www.ilo.org/fr/resource/ilc/111/resolution-concernant-la-prompte-ratification-de-la-convention-no-191-sur" target="_blank">
				www.ilo.org
			</a> &gt; Evénements et réunions &gt; <a href="https://www.ilo.org/global/meetings-and-events/lang--fr/index.htm" target="_blank">
				Evénements et réunions en cours et à venir
			</a> &gt; 111<sup>e</sup> session de la Conférence internationale du Travail (Conférence internationale du Travail (CIT)) &gt; Rapports soumis à la 111<sup>e</sup> session de la Conférence internationale du Travail (Conférence internationale du Travail (CIT)) &gt; <a href="https://www.ilo.org/ilc/ILCSessions/111/reports/texts-adopted/lang--fr/index.htm" target="_blank">
				Textes adoptés par la Conférence
			</a> &gt; Résolution concernant la prompte ratification de la convention (n<sup>o</sup> 191) sur un milieu de travail sûr et salubre (amendements corrélatifs), 2023.</p>
<p id="fn-d7e210"><sup><a href="#fnbck-d7e210">6</a></sup><sup></sup>  <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p>
<p id="fn-d7e223"><sup><a href="#fnbck-d7e223">7</a></sup><sup></sup>  <a href="https://fedlex.data.admin.ch/eli/cc/1999/170" target="_blank">RS <b>172.010.1</b></a></p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’OIL</a>
</h1>
<div class="collapseable">
<p class="absatzvor ">Nella Dichiarazione del centenario dell’OIL per il futuro del lavoro, adottata nel 2019, i Membri dell’OIL hanno invitato il Consiglio di amministrazione dell’OIL a esaminare, in tempi brevi, alcune proposte volte a includere la questione delle condizioni di lavoro sicure e salubri nel quadro dell’OIL relativo ai principi e ai diritti fondamentali del lavoro. Questa importante tappa ha dato avvio a un processo di negoziazione che si è concluso, in occasione della 110<sup>a</sup> sessione della CIL nel 2022, con l’adozione della Risoluzione 2022. Questa Risoluzione modifica la Dichiarazione relativa ai principi e ai diritti fondamentali del 1998<sup><a href="#fn-d7e244" id="fnbck-d7e244">8</a></sup> e riconosce un carattere fondamentale alla Convenzione n. 155 sulla salute e la sicurezza dei lavoratori, 1981, e alla Convenzione n. 187 sul quadro promozionale per la salute e la sicurezza sul lavoro, 2006. </p>
<p class="absatz ">La Dichiarazione del 1998 sancisce l’esistenza di una base minima universalmente riconosciuta di principi e diritti fondamentali sul lavoro. Con questa Dichiarazione, i 187 Stati membri dell’OIL, a prescindere che abbiano o meno ratificato le pertinenti Convenzioni dell’OIL, si impegnano a rispettare, promuovere e realizzare i principi e i diritti fondamentali dei lavoratori. Tale obbligo deriva in particolare dagli scopi dell’OIL definiti nell’allegato alla Costituzione dell’OIL ed è sancito nel secondo paragrafo della Dichiarazione, del 1998, modificata nel 2022<sup><a href="#fn-d7e259" id="fnbck-d7e259">9</a></sup>.</p>
<p class="absatz ">Vi è dunque l’obbligo di rispettare, promuovere e realizzare, in buona fede e conformemente alla Costituzione dell’OIL, i principi e i diritti fondamentali oggetto delle suddette Convenzioni. La Svizzera sottostà pertanto all’obbligo di rispettare, promuovere e realizzare i principi e i diritti che derivano dalle due Convenzioni considerate fondamentali, anche se non le ha ratificate.</p>
<p class="absatz ">La Svizzera ha sostenuto il processo di riconoscimento di un ambiente di lavoro sicuro e salubre come principio e diritto fondamentale e ha votato a favore dell’adozione della Risoluzione.</p>
<p class="absatz ">Il diritto a un ambiente di lavoro sicuro e salubre si aggiunge quindi ai principi e diritti fondamentali esistenti che sono: </p>
<dl>
<dt>a) </dt>
<dd>la libertà di associazione e il riconoscimento effettivo del diritto di contrattazione collettiva; </dd>
<dt>b) </dt>
<dd>l’eliminazione di ogni forma di lavoro forzato o obbligatorio; </dd>
<dt>c) </dt>
<dd>l’abolizione effettiva del lavoro minorile; </dd>
<dt>d) </dt>
<dd>l’eliminazione della discriminazione in materia di impiego e occupazione. </dd>
</dl>
<p class="absatz ">L’allegato alla Dichiarazione del 1998, la Dichiarazione dell’OIL sulla giustizia sociale per una globalizzazione equa e il Patto globale per l’occupazione sono modificati di conseguenza (<i>paragrafo 1</i>). I titoli di questi strumenti sono aggiornati (<i>paragrafo 2</i>). </p>
<p class="absatz ">Le Convenzioni n. 155 e n. 187 sono ora considerate convenzioni fondamentali che precisano questo nuovo principio fondamentale (<i>paragrafo 3</i>).</p>
<p class="absatz ">La Risoluzione 2022 invita anche il Consiglio di amministrazione ad adottare misure per apportare agli strumenti dell’OIL gli emendamenti conseguenti alla Risoluzione 2022 (<i>paragrafo 4</i>). Questo obiettivo è stato raggiunto con la stesura della Convenzione n. 191, che sarà analizzata nel messaggio che segue.</p>
<p class="absatz ">Infine, la Risoluzione 2022 precisa che nessun elemento che ne fa parte potrà essere interpretato come avente un qualsiasi effetto indesiderato sui diritti e gli obblighi di un Membro nell’ambito di accordi commerciali e di investimento esistenti tra gli Stati (<i>paragrafo 5</i>). Alcuni accordi commerciali e di investimento fanno riferimento alla Dichiarazione del 1998 o ai principi e diritti fondamentali. In occasione del dibattito sulla Risoluzione 2022 alcuni Stati membri hanno manifestato preoccupazione per i potenziali effetti non intenzionali della Risoluzione 2022 sui diritti e gli obblighi che scaturiscono dagli accordi esistenti. Questo paragrafo è stato quindi introdotto per evitare qualsiasi effetto non intenzionale della Risoluzione 2022. </p>
<p class="absatz ">La Dichiarazione del 1998, modificata nel 2022, prevede una procedura di seguito secondo la quale gli Stati membri devono sottoporre all’Ufficio internazionale del lavoro rapporti sui progressi, i problemi e le misure attuate per rispettare i principi e i diritti fondamentali oggetto delle Convenzioni che non hanno ratificato. Tale procedura si basa sull’articolo 19 paragrafo 5 lettera e della Costituzione dell’OIL. La Svizzera, che non ha ratificato le due convenzioni n. 155 e n. 187 considerate fondamentali, dovrà fare rapporto secondo la suddetta procedura.</p>
<p class="absatz ">Alla luce di quanto precede, vi preghiamo di prendere atto della Risoluzione 2022, il cui testo vi viene presentato per informazione nell’allegato 1.</p>
<div class="footnotes">
<p id="fn-d7e244"><sup><a href="#fnbck-d7e244">8</a></sup><sup></sup>  <a href="https://fedlex.data.admin.ch/eli/fga/2000/120" target="_blank">FF <b>2000</b> 342 </a>(versione antecedente al 2022)</p>
<p id="fn-d7e259"><sup><a href="#fnbck-d7e259">9</a></sup><sup></sup>  <a href="https://www.ilo.org/fr/resource/declaration-de-1998-de-loit-relative-aux-principes-et-droits-fondamentaux" target="_blank">
				www.ilo.org
			</a> &gt; Normes internationales du travail &gt; Consulter les normes internationales du travail &gt; Documents de base &gt; Déclaration de 1998 de l’OIT relative aux principes et droits fondamentaux au travail et son suivi.</p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Raccomandazione n. 208 sugli apprendistati di qualità</a>
</h1>
<div class="collapseable">
<p class="absatzvor ">In seguito a una raccomandazione del Gruppo di lavoro tripartito del meccanismo d’esame delle norme, che ha constatato una lacuna normativa in materia di apprendistato, il Consiglio di amministrazione dell’Ufficio internazionale del lavoro ha deciso di iscrivere una discussione normativa sugli apprendistati all’ordine del giorno della 110<sup>a</sup> sessione (2022) e della 111<sup>a</sup> sessione (2023) della CIL.</p>
<p class="absatz ">Le raccomandazioni dell’OIL possono guidare i Governi nell’elaborazione delle loro politiche (art. 19 par. 6 lett. d. della Costituzione dell’OIL), ma non hanno carattere vincolante e dunque non richiedono alcuna decisione di ratifica da parte del nostro Paese. Secondo la nostra prassi costante, non è formulato alcun commento esaustivo su questi strumenti se essi non completano una convenzione.</p>
<p class="absatz ">La CIL ha adottato ad ampia maggioranza la Raccomandazione n. 208 sugli apprendistati di qualità con 468 voti a favore, 1 contrario e 6 astensioni.</p>
<p class="absatz ">La Svizzera si è impegnata attivamente nei negoziati a favore di una raccomandazione sugli apprendistati di qualità. Si tratta, infatti, di un tema sul quale ha una notevole esperienza. Ha fatto parte della maggioranza che ha votato a favore dell’adozione della Raccomandazione n. 208.</p>
<p class="absatz ">L’obiettivo della Raccomandazione n. 208 è promuovere nell’insieme il ruolo degli apprendistati e fornire agli Stati membri un quadro che consenta loro di sviluppare i sistemi di apprendistato e nel contempo di favorire anche la partecipazione attiva delle parti sociali. La Raccomandazione n. 208 fornisce una definizione chiara dell’apprendistato, come sistema duale di istruzione e di formazione sul posto di lavoro e fuori dal posto di lavoro (<i>parte I</i>). Descrive il quadro normativo in materia di apprendistati di qualità (<i>parte II</i>) e definisce linee guida per i contratti di apprendistato (<i>parte IV</i>). Inoltre specifica requisiti elevati alla tutela degli apprendisti (<i>parte III</i>) e per la promozione della parità e della diversità (<i>parte V</i>). Prevede misure di promozione per apprendistati di qualità presso tutti gli attori, incluse le imprese (<i>parte VI</i>). Infine, stila un elenco delle misure per promuovere la cooperazione internazionale, regionale e nazionale in materia di apprendistati (<i>parte VII</i>).</p>
<p class="absatz ">La Svizzera ha un sistema di apprendistato efficace e solido, in linea con gli obiettivi della Raccomandazione n. 208.</p>
<p class="absatz ">Alla luce di quanto precede, vi preghiamo di prendere atto della Raccomandazione n. 208, il cui testo vi viene presentato per informazione nell’allegato 2.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Consultazione della Commissione federale tripartita inerente alle attività dell’OIL</a>
</h1>
<div class="collapseable">
<p class="absatzvor ">Il presente rapporto è stato sottoposto alla Commissione federale tripartita inerente alle attività dell’OIL, commissione consultiva extraparlamentare composta da rappresentanti dell’Amministrazione federale e delle parti sociali svizzere. La Commissione ha preso atto del rapporto e l’ha approvato.</p>
<p class="absatz "><br></p>
<p class="titelbotschaftinnen ">Messaggio</p>
</div></section><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Necessità di agire e obiettivi</a>
</h2>
<div class="collapseable">
<p class="absatzvor ">La Risoluzione 2022 ha ripercussioni sul corpus normativo dell’OIL. Diversi strumenti dell’OIL fanno riferimento ai diritti e ai principi fondamentali e devono essere aggiornati per tenere conto dell’inclusione di un ambiente di lavoro sicuro e salubre tra i suddetti diritti e principi. A tal fine la 111<sup>a</sup> sessione (2023) ha adottato una Convenzione e una Raccomandazione per modificare alcune disposizioni in 15 strumenti.</p>
<p class="absatz ">La Convenzione n. 191 ha l’obiettivo di procedere alla revisione parziale di sette convenzioni e di un protocollo per attualizzarne le disposizioni che contengono un riferimento alle quattro categorie iniziali di principi e diritti fondamentali, alle prime otto convenzioni fondamentali o al titolo originale della Dichiarazione del 1998 e della Dichiarazione del 2008 sulla giustizia sociale per una globalizzazione equa. Le revisioni possono essere apportate soltanto con una modifica formale degli strumenti in questione.</p>
<p class="absatz ">La Raccomandazione n. 207 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale, del 2023, completa la Convenzione n. 191 e ne condivide lo scopo, ossia la revisione parziale di sette raccomandazioni per aggiornare le disposizioni che si riferiscono ai principi e diritti fondamentali. L’adozione di una convenzione e di una raccomandazione si spiega con il principio del parallelismo delle forme secondo cui l’atto di revisione assume la stessa forma dello strumento sottoposto a revisione.</p>
<p class="absatz ">La CIL ha inoltre adottato una Risoluzione concernente la pronta ratifica della Convenzione n. 191, in cui ricorda che la pronta e ampia ratifica di tale Convenzione è auspicabile per preservare la coerenza del corpus di norme internazionali del lavoro poiché consente di conformare i riferimenti ai principi e diritti fondamentali sul lavoro contenuti in queste norme alla Dichiarazione dell’OIL relativa ai principi e ai diritti fondamentali sul lavoro, del 1998, come modificata nel 2022.<i> </i>La CIL fa dunque appello ai Membri affinché ratifichino rapidamente e a vasta maggioranza la Convenzione n. 191.</p>
<p class="absatz ">La Svizzera ha sostenuto il processo di riconoscimento di un ambiente di lavoro sicuro e salubre come principio e diritto fondamentale. Riconosce l’importanza della coerenza del corpus giuridico dell’OIL e sostiene le revisioni proposte dalla Convenzione n. 191.</p>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Svolgimento e risultato dei negoziati</a>
</h2>
<div class="collapseable"><p class="absatzvor " msg:wcstyle02-2="loose pPr/keepLines" xmlns:msg="urn:com:c-moria:legi4ch:xslt:message">L’OIL ha sottoposto agli Stati membri un rapporto sintetico contenente i testi proposti per questi strumenti (Convenzione n. 191 e Raccomandazione n. 207) come base per le discussioni condotte in seno alla Conferenza. Il Governo svizzero e le parti sociali, consultate su questo rapporto, non hanno fatto osservazioni al riguardo e hanno appoggiato l’obiettivo di garantire la chiarezza e la coerenza del corpus delle norme internazionali del lavoro. </p></div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Rapporto con il programma di legislatura e con le strategie del Consiglio federale</a>
</h2>
<div class="collapseable">
<p class="absatzvor ">Il progetto non è stato annunciato nel messaggio del 24 gennaio 2024<sup><a href="#fn-d7e381" id="fnbck-d7e381">10</a></sup> sul programma di legislatura 2023–2027. Per adempiere gli obblighi costituzionali dell’OIL, gli Stati membri devono sottoporre le convenzioni e le raccomandazioni adottate dalla CIL ai loro processi interni di approvazione entro un periodo massimo di 18 mesi dalla conclusione della Conferenza. La Convenzione n. 191 rafforza la tutela della salute e della sicurezza dei lavoratori e contribuisce alla strategia svizzera per lo sviluppo sostenibile nell’ambito dell’Agenda 2030<sup><a href="#fn-d7e393" id="fnbck-d7e393">11</a></sup>.</p>
<div class="footnotes">
<p id="fn-d7e381"><sup><a href="#fnbck-d7e381">10</a></sup><sup></sup> <a href="https://fedlex.data.admin.ch/eli/fga/2024/525" target="_blank">FF <b>2024 </b>525</a></p>
<p id="fn-d7e393"><sup><a href="#fnbck-d7e393">11</a></sup><sup></sup> <a href="https://www.are.admin.ch/are/it/home/sviluppo-sostenibile/strategia/strategiasostenibile.html" target="_blank">
				www.are.admin.ch
			</a> &gt; Sviluppo sostenibile &gt; Strategia e rapporti &gt; Strategia per uno sviluppo sostenibile 2030</p>
</div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura preliminare, consultazione compresa</a>
</h1>
<div class="collapseable">
<p class="absatzvor ">I trattati dell’OIL rivestono un carattere particolare a causa della struttura tripartita dell’Organizzazione. È altresì possibile rinunciare a indire una procedura di consultazione come previsto dall’articolo 3 capoverso 1 lettera c della legge del 18 marzo 2005<sup><a href="#fn-d7e408" id="fnbck-d7e408">12</a></sup> sulla consultazione (LCo). Le parti sociali sono state coinvolte nell’elaborazione della Convenzione n. 191, pertanto si può partire dal principio che da una consultazione non vi sarebbe da attendersi nessuna nuova informazione poiché le posizioni degli ambienti interessati sono note (art. 3<i>a</i> cpv. 1 lett. b LCo).</p>
<p class="absatz ">Il presente messaggio è stato sottoposto alla Commissione federale tripartita inerente alle attività dell’OIL, commissione consultiva extraparlamentare composta da rappresentanti dell’Amministrazione federale e delle parti sociali svizzere, che ne ha preso atto. I rappresentanti dei lavoratori e dei datori di lavoro sono favorevoli all’approvazione e alla ratifica della Convenzione n. 191.</p>
<div class="footnotes"><p id="fn-d7e408"><sup><a href="#fnbck-d7e408">12</a></sup><sup></sup> <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p></div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Presentazione della Convenzione n. 191 sugli emendamenti alle norme correlati al riconoscimento di un ambiente di lavoro sicuro e salubre come principio fondamentale</a>
</h1>
<div class="collapseable">
<p class="absatzvor ">La Convenzione n. 191 concretizza la Risoluzione 2022 e mira a garantire la coerenza degli strumenti normativi dell’OIL. Con l’adozione della Risoluzione 2022, la Conferenza ha dichiarato che la Convenzione n. 155 sulla salute e la sicurezza dei lavoratori, 1981, e la Convenzione n. 187 sul quadro promozionale per la salute e la sicurezza sul lavoro, 2006, devono essere considerate come convenzioni fondamentali ai sensi della Dichiarazione del 1998, modificata nel 2022. Ha pure deciso che le Dichiarazioni del 1998 e del 2008 sarebbero d’ora in poi denominate rispettivamente «Dichiarazione dell’OIL sui principi e diritti fondamentali del lavoro (1998), come modificata nel 2022» e «Dichiarazione dell’OIL sulla giustizia sociale per una globalizzazione equa (2008), come modificata nel 2022». La Convenzione n. 191 intende introdurre gli emendamenti necessari ad alcuni strumenti dell’OIL per integrare queste norme con, da un lato, il principio e il diritto fondamentale a un ambiente di lavoro sicuro e salubre e, dall’altro, le due Convenzioni ora considerate fondamentali.</p>
<p class="absatz ">Sette convenzioni, un protocollo e sette raccomandazioni devono essere modificate poiché alcune delle loro disposizioni fanno riferimento al titolo originale delle Dichiarazioni del 1998 e del 2008, alle quattro categorie iniziali di principi e diritti fondamentali sul lavoro o alle prime otto convenzioni fondamentali. Questi strumenti necessitano dunque di una revisione per tenere conto degli ultimi sviluppi. La loro revisione può avvenire unicamente con un emendamento formale.</p>
<p class="absatz ">Questi strumenti includono le seguenti sette convenzioni e il seguente protocollo: </p>
<dl>
<dt>– </dt>
<dd>Convenzione n. 182 del 17 giugno 1999<sup><a href="#fn-d7e436" id="fnbck-d7e436">13</a></sup> concernente il divieto delle forme più manifeste di sfruttamento del fanciullo sul lavoro e l’azione immediata volta alla loro abolizione;</dd>
<dt>– </dt>
<dd>Convenzione n. 183 del 15 giugno 2000<sup><a href="#fn-d7e451" id="fnbck-d7e451">14</a></sup> sulla protezione della maternità;</dd>
<dt>– </dt>
<dd>Convenzione del 23 febbraio 2006<sup><a href="#fn-d7e466" id="fnbck-d7e466">15</a></sup> sul lavoro marittimo, come modificata (MLC, 2006);</dd>
<dt>– </dt>
<dd>Convenzione n. 187 sul quadro promozionale per la salute e la sicurezza sul lavoro, 2006<sup><a href="#fn-d7e481" id="fnbck-d7e481">16</a></sup>;</dd>
<dt>– </dt>
<dd>Convenzione n. 188 sul lavoro nel settore della pesca, 2007<sup><a href="#fn-d7e501" id="fnbck-d7e501">17</a></sup>;</dd>
<dt>– </dt>
<dd>Convenzione n. 189 del 16 giugno 2011<sup><a href="#fn-d7e521" id="fnbck-d7e521">18</a></sup> sul lavoro dignitoso per le lavoratrici e i lavoratori domestici;</dd>
<dt>– </dt>
<dd>Protocollo dell’11 giugno 2014 relativo alla Convenzione sul lavoro forzato del 28 giugno 1930<sup><a href="#fn-d7e536" id="fnbck-d7e536">19</a></sup>;</dd>
<dt>– </dt>
<dd>Convenzione n. 190 sulla violenza e sulle molestie, 2019<sup><a href="#fn-d7e552" id="fnbck-d7e552">20</a></sup>.</dd>
</dl>
<p class="absatz ">La Convenzione n. 191 ha due effetti giuridici principali. In primo luogo, una volta che la Convenzione sarà entrata in vigore, ogni Stato membro che intenda ratificare uno degli otto strumenti summenzionati dovrà ratificare lo strumento così come modificato. In secondo luogo, ogni Stato membro che ratifica la Convenzione n. 191 in vigore, è vincolato alle versioni modificate delle convenzioni che aveva già ratificato.</p>
<p class="absatz ">La Svizzera ha ratificato la Convenzione n. 182 sulle forme più manifeste di sfruttamento del fanciullo sul lavoro, 1999, la Convenzione n. 183 sulla protezione della maternità, 2000, la MLC, 2006, la Convenzione n. 189 sul lavoro dignitoso per le lavoratrici e i lavoratori domestici, 2011 e il Protocollo del 2014 relativo alla Convenzione sul lavoro forzato del 1930.</p>
<p class="absatz ">Nella maggior parte dei casi, saranno riveduti i preamboli di questi strumenti, senza che ciò implichi ulteriori obblighi giuridici né abbia conseguenze sul diritto svizzero.</p>
<p class="absatz ">La Convenzione n. 191 è un trattato internazionale che necessita di un atto di ratifica. Si compone di 8 articoli. Gli articoli 1 capoverso 3, 2 e 5 sono disposizioni sostanziali, mentre i restanti articoli riguardano il preambolo dei 15 strumenti o costituiscono disposizioni finali consuete.</p>
<p class="absatz ">La Raccomandazione n. 207 su un ambiente di lavoro sicuro e salubre (emendamenti correlati) del 2023 completa la Convenzione n. 191. La CIL ha adottato questa Raccomandazione contestualmente alla Convenzione, con il sostegno della Svizzera.</p>
<p class="absatz ">Le raccomandazioni non sono strumenti vincolanti e servono a guidare l’azione politica. La Raccomandazione n. 207 modifica le raccomandazioni seguenti per introdurvi alcune modifiche derivanti dall’adozione della Risoluzione 2022: Raccomandazione n. 193 sulla promozione delle cooperative, 2002; Raccomandazione n. 195 sulla valorizzazione delle risorse umane, 2004; Raccomandazione n. 198 sul rapporto di lavoro, 2006; Raccomandazione n. 200 concernente l’HIV/AIDS e il mondo del lavoro, 2010; Raccomandazione n. 202 sui sistemi nazionali di protezione sociale di base, 2012; Raccomandazione n. 204 sulla transizione dall’economia informale verso l’economia formale, 2015; Raccomandazione n. 205 sull’occupazione e il lavoro dignitoso per la pace e la resilienza, 2017.</p>
<p class="absatz ">La Raccomandazione n. 207 non è uno strumento vincolante e non è soggetto a ratifica. È presentata all’Assemblea federale per ragioni di completezza.</p>
<div class="footnotes">
<p id="fn-d7e436"><sup><a href="#fnbck-d7e436">13</a></sup><sup></sup>  <a href="https://fedlex.data.admin.ch/eli/cc/2003/168" target="_blank">RS <b>0.822.728.2</b></a></p>
<p id="fn-d7e451"><sup><a href="#fnbck-d7e451">14</a></sup><sup></sup>  <a href="https://fedlex.data.admin.ch/eli/cc/2015/251" target="_blank">RS <b>0.822.728.3</b></a></p>
<p id="fn-d7e466"><sup><a href="#fnbck-d7e466">15</a></sup><sup></sup>  <a href="https://fedlex.data.admin.ch/eli/cc/2013/530" target="_blank">RS <b>0.822.81</b></a></p>
<p id="fn-d7e481"><sup><a href="#fnbck-d7e481">16</a></sup><sup></sup>  <a href="https://normlex.ilo.org/dyn/normlex/fr/f?p=NORMLEXPUB:12100:0::NO::P12100_ILO_CODE:C187" target="_blank">
				www.ilo.org
			</a> &gt; <a href="https://www.ilo.org/global/standards/lang--fr/index.htm" target="_blank">
				Normes internationales du travail
			</a> &gt; Consulter les normes internationales du travail &gt; Recommandations &gt; Conventions &gt; Convention (n<sup>o</sup> 187) sur le cadre promotionnel pour la sécurité et la santé au travail, 2006.</p>
<p id="fn-d7e501"><sup><a href="#fnbck-d7e501">17</a></sup><sup></sup>  <a href="https://normlex.ilo.org/dyn/normlex/fr/f?p=NORMLEXPUB:12100:::NO:12100:P12100_ILO_CODE:C188:NO" target="_blank">
				www.ilo.org
			</a> &gt; <a href="https://www.ilo.org/global/standards/lang--fr/index.htm" target="_blank">
				Normes internationales du travail
			</a> &gt; Consulter les normes internationales du travail &gt; Recommandations &gt; Conventions &gt; Convention (n<sup>o</sup> 188) sur le travail dans la pêche, 2007.</p>
<p id="fn-d7e521"><sup><a href="#fnbck-d7e521">18</a></sup><sup></sup>  <a href="https://fedlex.data.admin.ch/eli/cc/2015/686" target="_blank">RS <b>0.822.728.9</b></a></p>
<p id="fn-d7e536"><sup><a href="#fnbck-d7e536">19</a></sup><sup></sup>  <a href="https://fedlex.data.admin.ch/eli/fga/2016/1501" target="_blank">FF <b>2016</b> 6317</a></p>
<p id="fn-d7e552"><sup><a href="#fnbck-d7e552">20</a></sup><sup></sup>  <a href="https://normlex.ilo.org/dyn/normlex/fr/f?p=NORMLEXPUB:12100:::NO:12100:P12100_ILO_CODE:C190:NO" target="_blank">
				www.ilo.org
			</a> &gt; <a href="https://www.ilo.org/global/standards/lang--fr/index.htm" target="_blank">
				Normes internationales du travail
			</a> &gt; Consulter les normes internationales du travail &gt; Recommandations &gt; Conventions &gt; Convention (n<sup>o</sup> 190) sur la violence et le harcèlement, 2019.</p>
</div>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Commento alle disposizioni della Convenzione n. 191</a>
</h1>
<div class="collapseable">
<p class="titelartikelkomm man-font-style-italic ">Art. 1</p>
<p class="absatz ">Il <i>paragrafo </i><i>1</i> dispone che l’espressione «Dichiarazione dell’OIL sui principi e diritti fondamentali del lavoro (1998), come modificata nel 2022» sostituisce l’espressione «Dichiarazione dell’OIL concernente i principi e diritti fondamentali del lavoro e il relativo seguito, 1998» o qualsiasi altra formula simile che figuri nel preambolo alla Convenzione (n. 182) concernente il divieto delle forme più manifeste di sfruttamento del fanciullo sul lavoro 1999, alla Convenzione (n. 183) sulla promozione della maternità del 2000, alla Convenzione sul lavoro marittimo del 2006, come modificata, alla Convenzione (n. 187) sul quadro promozionale per la salute e la sicurezza sul lavoro del 2006, alla Convenzione (n. 188) sul lavoro nel settore della pesca del 2007, alla Convenzione (n. 189) sul lavoro dignitoso per le lavoratrici e i lavoratori domestici del 2011 e al Protocollo del 2014 relativo alla Convenzione sul lavoro forzato del 1930. </p>
<p class="absatz ">Il <i>paragrafo </i><i>2</i> prevede l’aggiunta, in ordine cronologico, delle locuzioni «Convenzione n. 155 sulla salute e la sicurezza dei lavoratori, 1981» e «Convenzione n. 187 sul quadro promozionale per la salute e la sicurezza sul lavoro, 2006» al terzo paragrafo del preambolo alla Convenzione sul lavoro marittimo del 2006, come modificata, al quinto paragrafo del preambolo alla Convenzione n. 188 sul lavoro nel settore della pesca del 2007 e al dodicesimo paragrafo del preambolo al Protocollo del 2014 relativo alla Convenzione sul lavoro forzato.</p>
<p class="absatz ">La funzione principale dei preamboli alle norme dell’OIL è di descrivere il contesto dello strumento in questione. I preamboli non sono giuridicamente vincolanti. La Svizzera ha ratificato la Convenzione n. 182 sulle forme più manifeste di sfruttamento del fanciullo sul lavoro del 1999, la Convenzione n. 183 sulla protezione della maternità del 2000; la MLC del 2006; la Convenzione n. 189 sul lavoro dignitoso per le lavoratrici e i lavoratori domestici del 2011 e il Protocollo del 2014 relativo alla Convenzione sul lavoro forzato del 1930. Le modifiche apportate ai preamboli di questi strumenti non hanno dunque conseguenze per il diritto svizzero.</p>
<p class="absatz ">I <i>primi due paragrafi</i> possono quindi essere accettati.</p>
<p class="absatz ">Il <i>paragrafo </i><i>3</i> prevede l’aggiunta della locuzione «un ambiente di lavoro sicuro e salubre» all’articolo III della Convenzione sul lavoro marittimo del 2006, come modificata, mediante l’inserimento di una lettera e, al paragrafo 2 dell’articolo 3 della Convenzione n. 189 sul lavoro dignitoso per le lavoratrici e i lavoratori domestici del 2011, mediante l’inserimento di una lettera e, nonché all’articolo 5 della Convenzione n. 190 sulla violenza e sulle molestie del 2019, dopo «in materia di impiego e professione».</p>
<p class="absatz ">La Svizzera ha ratificato la MLC, 2006 e la Convenzione n. 189 sul lavoro dignitoso per le lavoratrici e i lavoratori domestici, 2011.</p>
<p class="absatz ">Secondo l’articolo III della MLC, 2006 ogni Stato Membro deve verificare se le disposizioni delle sue leggi rispettino, nel contesto della MLC, i principi e diritti fondamentali.</p>
<p class="absatz ">La legislazione e la prassi svizzere offrono a tutti i lavoratori, compresi quelli che rientrano nel campo d’applicazione della MLC, elevate garanzie di tutela della salute e della sicurezza. Il principio e il diritto fondamentale a un ambiente di lavoro sicuro e salubre sono dunque già rispettati nel contesto della MLC. Tuttavia, iscrivendo questo nuovo principio e diritto nella MLC, la Svizzera si impegna a livello internazionale a rispettarli.</p>
<p class="absatz ">L’articolo 3 della Convenzione n. 189 dispone che ogni Membro deve adottare le misure previste dalla Convenzione per rispettare, promuovere e realizzare i principi e i diritti fondamentali sul posto di lavoro.</p>
<p class="absatz ">L’espressione «come previsto nella presente Convenzione» (nell’originale inglese: «as set out in this Convention») significa che la disposizione non crea alcun obbligo al di là di quelli previsti dalle altre disposizioni della Convenzione.</p>
<p class="absatz ">L’aggiunta del nuovo principio e diritto nell’elenco di cui all’articolo 3 della Convenzione n. 189 non ha una portata materiale propria in quanto l’articolo 13 della Convenzione prevede già che tutti i lavoratori domestici hanno diritto a un ambiente di lavoro sicuro e salubre.</p>
<p class="absatz ">Il <i>paragrafo </i><i>3</i> può dunque essere accettato.</p>
<p class="absatz ">Il <i>paragrafo </i><i>4</i> della Convenzione n. 191 precisa che l’espressione «Dichiarazione dell’OIL sulla giustizia sociale per una globalizzazione equa (2008), come modificata nel 2022» sostituisce l’espressione «Dichiarazione dell’OIL sulla giustizia sociale per una globalizzazione equa» o qualsiasi altra formula simile che figuri nel preambolo alla Convenzione n. 189 sul lavoro dignitoso per le lavoratrici e i lavoratori domestici del 2011 e al Protocollo del 2014 relativo alla Convenzione sul lavoro forzato del 1930.</p>
<p class="absatz ">Dato che i preamboli non creano alcun obbligo giuridico, <i>il paragrafo</i><i> </i><i>4</i> può essere accettato.</p>
<p class="absatz ">Di conseguenza, <i>l’articolo 1</i> può essere accettato.</p>
<p class="titelartikelkomm man-font-style-italic ">Art. 2</p>
<p class="absatz ">L’<i>articolo 2</i> precisa le conseguenze giuridiche della Convenzione n. 191.</p>
<p class="absatz ">Il <i>paragrafo </i><i>1</i> prevede che ciascun Membro dell’Organizzazione che, dopo la data di entrata in vigore della Convenzione n. 191, intenda ratificare una delle Convenzioni o il Protocollo di cui all’articolo 1 è considerato aver ratificato la Convenzione o il Protocollo in questione nella sua forma modificata.</p>
<p class="absatz ">Tra le Convenzioni menzionate, la Svizzera non ha ratificato la Convenzione n. 187 sul quadro promozionale per la salute e la sicurezza sul lavoro del 2006, la Convenzione n. 188 sul lavoro nel settore della pesca del 2007 e la Convenzione n. 190 sulla violenza e sulle molestie del 2019.</p>
<p class="absatz ">Se in futuro la Svizzera volesse ratificare una di queste Convenzioni, sarà obbligata a ratificarle nella loro versione modificata. Tale effetto giuridico è soggetto alla condizione che la Convenzione n. 191 sia entrata in vigore.</p>
<p class="absatz ">Il <i>paragrafo </i><i>2</i> stabilisce che, ratificando la presente Convenzione, ciascun Membro dell’Organizzazione riconosce di continuare a essere vincolato dalle disposizioni delle Convenzioni o del Protocollo di cui all’articolo 1 precedentemente ratificati, come modificati dalla presente Convenzione.</p>
<p class="absatz ">Se la Svizzera dovesse ratificare la Convenzione n. 191, saranno considerati accettati gli emendamenti apportati agli strumenti ratificati dalla Svizzera di cui all’articolo 1. Questi strumenti dovranno quindi essere aggiornati nella Raccolta sistematica.</p>
<p class="absatz ">L’<i>articolo 2 </i>chiarisce gli effetti giuridici della ratifica della Convenzione n. 191 e può essere accettato.</p>
<p class="titelartikelkomm man-font-style-italic ">Art. 3</p>
<p class="absatz ">Si tratta di una disposizione finale consueta che non dà adito a commenti particolari.</p>
<p class="titelartikelkomm man-font-style-italic ">Art. 4</p>
<p class="absatz ">L’<i>articolo 4</i> disciplina l’entrata in vigore della Convenzione.</p>
<p class="absatz ">Il <i>paragrafo </i><i>1</i> prevede che, con riserva del paragrafo 3, la Convenzione entra in vigore alla data in cui gli strumenti di ratifica di due Membri sono registrati dal Direttore generale dell’Ufficio internazionale del lavoro.</p>
<p class="absatz ">Il <i>paragrafo </i><i>2</i> sancisce che per ciascun Membro la Convenzione entra successivamente in vigore alla data in cui è registrata la sua ratifica.</p>
<p class="absatz ">Il <i>paragrafo </i><i>3</i> precisa che per quanto riguarda la Convenzione sul lavoro marittimo del 2006, come modificata, la Convenzione entra in vigore conformemente all’articolo XIV della stessa.</p>
<p class="absatz ">L’entrata in vigore degli emendamenti della MLC, 2006, proposti dalla presente Convenzione, è retta dall’articolo XIV della MLC, 2006, secondo cui la CIL può adottare emendamenti conformemente all’articolo 19 della Costituzione dell’OIL. Gli emendamenti sono soggetti a ratifica da parte degli Stati firmatari della Convenzione. Salvo eccezioni, le modifiche in questione entrano in vigore 12 mesi dopo la data di accettazione. Quest’ultima corrisponde alla data in cui sono stati registrati gli strumenti di ratifica dell’emendamento o, a seconda dei casi, gli strumenti di ratifica della Convenzione modificata di almeno 30 Stati membri, rappresentanti in totale almeno il 33 per cento del tonnellaggio lordo della flotta mercantile mondiale.</p>
<p class="absatz ">L’articolo 9 capoverso 1 lettera h dell’ordinanza del 20 novembre 1956<sup><a href="#fn-d7e698" id="fnbck-d7e698">21</a></sup> sulla navigazione marittima prevede che in Svizzera la MLC, 2006 si applichi nel suo ultimo tenore vigente.</p>
<p class="absatz ">Di conseguenza, se la Svizzera ratifica la Convenzione n. 191, gli emendamenti alla MLC, 2006 entreranno in vigore quando saranno adempiute le condizioni di cui all’articolo XIV della MLC, 2006.</p>
<p class="absatz ">L’articolo concernente l’entrata in vigore della Convenzione, pur prevedendo un regime specifico per la MLC, non dà adito a commenti particolari e può essere accettato.</p>
<p class="titelartikelkomm man-font-style-italic ">Art. 5</p>
<p class="absatz ">L’articolo 5 dispone che l’entrata in vigore della Convenzione esclude la possibilità di ratificare le Convenzioni e il Protocollo di cui all’articolo 1 nelle loro versioni non modificate.</p>
<p class="absatz ">Esso precisa semplicemente l’<i>articolo 2 paragrafo 1</i> e non dà adito a commenti particolari.</p>
<p class="titelartikelkomm man-font-style-italic ">Art. 6–8</p>
<p class="absatz ">Gli articoli 6–8 constano di disposizioni finali consuete e non danno adito a commenti particolari.</p>
<div class="footnotes"><p id="fn-d7e698"><sup><a href="#fnbck-d7e698">21</a></sup><sup></sup>  <a href="https://fedlex.data.admin.ch/eli/cc/1956/1369_1458_1473" target="_blank">RS <b>747.301</b></a></p></div>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Ripercussioni</a>
</h1>
<div class="collapseable"><p class="absatzvor ">La ratifica della Convenzione non necessita l’adozione di nuove disposizioni a livello di legislazione svizzera né la modifica di disposizioni esistenti. Di conseguenza, la ratifica della Convenzione n. 191 non avrà ripercussioni finanziarie o sul personale per la Confederazione, i Cantoni e i Comuni. Ratificando la Convenzione n. 191, la Svizzera riconosce il principio e diritto fondamentale a un ambiente di lavoro sicuro e salubre.</p></div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Aspetti giuridici</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Costituzionalità</a>
</h2>
<div class="collapseable">
<p class="absatzvor ">Il disegno si fonda sull’articolo 54 capoverso 1 della Costituzione federale (Cost.)<sup><a href="#fn-d7e735" id="fnbck-d7e735">22</a></sup>, secondo cui gli affari esteri competono alla Confederazione. L’articolo 184 capoverso 2 Cost. autorizza il Consiglio federale a firmare e a ratificare trattati internazionali. Secondo l’articolo 166 capoverso 2 Cost., l’Assemblea federale approva i trattati internazionali a eccezione di quelli la cui conclusione è di competenza del Consiglio federale in virtù della legge o di un trattato internazionale (art. 24 cpv. 2 LParl e art. 7<i>a</i> cpv. 1 della legge del 21 marzo 1997<sup><a href="#fn-d7e748" id="fnbck-d7e748">23</a></sup> sull’organizzazione del Governo e dell’Amministrazione, LOGA).</p>
<div class="footnotes">
<p id="fn-d7e735"><sup><a href="#fnbck-d7e735">22</a></sup><sup></sup>  <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e748"><sup><a href="#fnbck-d7e748">23</a></sup><sup></sup>  <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p>
</div>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Compatibilità con altri impegni internazionali della Svizzera</a>
</h2>
<div class="collapseable"><p class="absatzvor ">La Convenzione n. 191 non ha ripercussioni sugli altri impegni internazionali della Svizzera.</p></div></section><section id="lvl_6/lvl_6.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.3">6.3 Forma dell’atto</a>
</h2>
<div class="collapseable">
<p class="absatzvor ">Secondo l’articolo 141 capoverso 1 lettera d numeri 1–3 Cost., i trattati internazionali sottostanno a referendum facoltativo se sono di durata indeterminata e indenunciabili, prevedono l’adesione a un’organizzazione internazionale o comprendono disposizioni importanti che contengono norme di diritto o per l’attuazione delle quali è necessaria l’emanazione di leggi federali.</p>
<p class="absatz ">Così come l’insieme delle Convenzioni dell’OIL, la Convenzione n. 191 può essere denunciata al più presto dieci anni dopo la sua ratifica. Non prevede l’adesione a un’organizzazione internazionale. Sebbene non richieda, per la sua attuazione, l’adozione di nuove disposizioni o la modifica di disposizioni legislative esistenti, contiene disposizioni importanti che stabiliscono norme di diritto ai sensi dell’articolo 164 capoverso 1 Cost. La Convenzione n. 191 adempie le condizioni previste dall’articolo 141 capoverso 1 lettera d numero 3 Cost. Di conseguenza, il decreto federale di approvazione sottostà a referendum facoltativo.</p>
</div></section>
</div></section></main><div id="annex">
<section id="annex_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_1">Allegato 1</a>
</h1>
<div class="collapseable"><section id="annex_1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_1/lvl_u1">Risoluzione relativa all’inclusione di un ambiente di lavoro sicuro e salubre nel quadro dei principi e diritti fondamentali del lavoro sanciti dall’OIL</a>
</h2>
<div class="collapseable">
<p class="absatz ">La Conferenza generale dell’Organizzazione Internazionale del Lavoro, riunitasi nel 2022 nella sua 110<sup>a</sup> sessione;</p>
<p class="absatz ">ricordando l’adozione nella sua 86<sup>a</sup> sessione (1998) della Dichiarazione dell’OIL sui principi e diritti fondamentali del lavoro, che ha segnato una tappa decisiva per la realizzazione degli obiettivi dell’Organizzazione;</p>
<p class="absatz ">richiamando la Dichiarazione del centenario dell’OIL per il futuro del lavoro, adottata nel 2019 per promuovere un approccio del lavoro incentrato sulla persona e costruire un futuro del lavoro che realizzi la visione fondatrice dell’Organizzazione, nella quale la Conferenza ha dichiarato che condizioni di lavoro sicure e salubri sono fondamentali per un lavoro dignitoso;</p>
<p class="absatz ">consapevole dell’importanza vitale della sicurezza e della salute sul lavoro, messe innegabilmente in evidenza dalla pandemia di COVID‑19 e dai profondi stravolgimenti che ne sono derivati per il mondo del lavoro;</p>
<p class="absatz ">constatando che i Governi, i datori di lavoro e i lavoratori devono impegnarsi attivamente per garantire un ambiente di lavoro sicuro e salubre mediante un sistema di diritti, responsabilità e obblighi definiti nonché il dialogo sociale e la cooperazione;</p>
<p class="absatz ">desiderosa di includere un ambiente di lavoro sicuro e salubre nel quadro dei principi e diritti fondamentali del lavoro sanciti dall’OIL per accrescere la visibilità e l’impatto dei valori fondamentali dell’OIL e della sua Agenda del lavoro dignitoso;</p>
<p class="absatz ">considerando che ciò dovrà assumere la forma di un emendamento alla Dichiarazione dell’OIL sui principi e diritti fondamentali del lavoro,</p>
<dl>
<dt>1. </dt>
<dd>decide di modificare il paragrafo 2 della Dichiarazione dell’OIL sui principi e diritti fondamentali del lavoro per includere, dopo l’espressione «eliminazione della discriminazione in materia di impiego e professione», l’espressione «e) un ambiente di lavoro sicuro e salubre» e modificare di conseguenza l’allegato alla Dichiarazione dell’OIL sui principi e diritti fondamentali del lavoro, la Dichiarazione dell’OIL sulla giustizia sociale per una globalizzazione equa e il Patto globale per l’occupazione, secondo quanto precisato nell’allegato alla presente Risoluzione;</dd>
<dt>2. </dt>
<dd>decide che i summenzionati strumenti dovrebbero essere d’ora in poi designati come «Dichiarazione dell’OIL sui principi e diritti fondamentali del lavoro (1998), come modificata nel 2022», «Dichiarazione dell’OIL sulla giustizia sociale per una globalizzazione equa (2008), come modificata nel 2022» e «Patto globale per l’occupazione (2009), come modificato nel 2022»;</dd>
<dt>3. </dt>
<dd>dichiara che la Convenzione n. 155 sulla salute e la sicurezza dei lavoratori, 1981 e la Convenzione n. 187 sul quadro promozionale per la salute e la sicurezza sul lavoro, 2006 saranno considerate come convenzioni fondamentali ai sensi della Dichiarazione dell’OIL sui principi e diritti fondamentali del lavoro (1998), come modificata nel 2022;</dd>
<dt>4. </dt>
<dd>invita il Consiglio di amministrazione ad adottare tutte le misure opportune affinché in tutte le pertinenti norme internazionali del lavoro, nella Dichiarazione tripartita di principi sulle imprese multinazionali e la politica sociale e nella Dichiarazione dell’OIL sulla giustizia sociale per una globalizzazione equa del 2008, come modificata nel 2022, siano ove opportuno integrati alcuni emendamenti in seguito all’adozione della presente Risoluzione;</dd>
<dt>5. </dt>
<dd>dichiara che nessun elemento della presente Risoluzione potrà essere interpretato come avente un qualsiasi effetto indesiderato sui diritti e gli obblighi di un Membro nell’ambito di accordi commerciali e di investimento esistenti tra gli Stati.</dd>
</dl>
</div></section></div></section><section id="annex_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_2">Allegato 2</a>
</h1>
<div class="collapseable"><section id="annex_2/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_2/lvl_u1">Raccomandazione n. 208 sugli apprendistati di qualità</a>
</h2>
<div class="collapseable">
<p class="absatz ">La Conferenza generale dell’Organizzazione Internazionale del Lavoro,</p>
<p class="absatz ">convocata a Ginevra dal Consiglio di amministrazione dell’Ufficio internazionale del lavoro e ivi riunitasi il 5 giugno 2023 nella sua centundicesima sessione,</p>
<p class="absatz ">constatando che i tassi di disoccupazione e sottoccupazione continuano a essere elevati a livello mondiale, che persistono forti disuguaglianze e che le rapide trasformazioni del mondo del lavoro, come quelle derivanti dalle sfide del cambiamento climatico, aggravano il problema dell’inadeguatezza e della carenza di competenze, richiedendo lo sviluppo di apprendistati di qualità che offrano alle persone di tutte le età continue opportunità di qualificazione, riqualificazione e aggiornamento,</p>
<p class="absatz ">rilevando inoltre che la qualificazione, la riqualificazione e l’aggiornamento in maniera continua contribuiscono a promuovere un’occupazione piena, produttiva e liberamente scelta e lavoro dignitoso per tutti,</p>
<p class="absatz ">sottolineando l’importanza di un’istruzione e di una formazione di qualità per tutti e dell’accesso a un apprendimento permanente di qualità,</p>
<p class="absatz ">ricordando che tutti hanno il diritto di perseguire il proprio benessere materiale e il proprio sviluppo cognitivo in condizioni di libertà, dignità, sicurezza economica e pari opportunità,</p>
<p class="absatz ">riconoscendo che la promozione e lo sviluppo di apprendistati di qualità possano promuovere il lavoro dignitoso, contribuire all’adozione di risposte efficaci ed efficienti alle sfide del mondo del lavoro e fornire opportunità di apprendimento permanente al fine di migliorare la produttività, la resilienza, le transizioni e l’occupabilità e soddisfare le esigenze attuali e future degli apprendisti, dei datori di lavoro e del mercato del lavoro,</p>
<p class="absatz ">riconoscendo che la promozione, lo sviluppo e la realizzazione di apprendistati di qualità possano altresì promuovere l’imprenditorialità, il lavoro autonomo, l’occupabilità, la transizione verso l’economia formale, la creazione di lavoro dignitoso e la crescita e la sostenibilità delle imprese,</p>
<p class="absatz ">considerando che, al fine di garantire un efficace quadro di riferimento degli apprendistati di qualità, è necessario che tali apprendistati siano regolamentati, sostenibili, opportunamente finanziati, inclusivi e senza discriminazioni, violenza, molestie e sfruttamento, promuovano la parità di genere e la diversità, prevedano una retribuzione adeguata o qualsiasi altro compenso economico, garantiscano la protezione sociale, consentano di ottenere qualifiche riconosciute e migliorino i risultati occupazionali,</p>
<p class="absatz ">sottolineando che gli apprendistati dovrebbero essere promossi e regolamentati, anche tramite il dialogo sociale, al fine di garantirne la qualità, offrire benefici e tutela agli apprendisti e alle imprese e aumentare l’attrattività degli apprendistati per i potenziali apprendisti e i datori di lavoro, ivi comprese le micro-, le piccole e le medie imprese,</p>
<p class="absatz ">richiamando le disposizioni della Dichiarazione universale dei diritti umani, del Patto internazionale sui diritti civili e politici e del Patto internazionale sui diritti economici, sociali e culturali,</p>
<p class="absatz ">sottolineando l’importanza della Dichiarazione dell’OIL sui principi e diritti fondamentali del lavoro (1998), come modificata nel 2022, della Dichiarazione dell’OIL sulla giustizia sociale per una globalizzazione equa (2008), come modificata nel 2022, della Dichiarazione tripartita di principi sulle imprese multinazionali e la politica sociale, come modificata nel 2022, delle Conclusioni sulla promozione delle imprese sostenibili (2007) e della Dichiarazione del centenario dell’OIL per il futuro del lavoro (2019) per la promozione di apprendistati di qualità e l’effettiva tutela di tutti gli apprendisti, in particolare alla luce delle profonde trasformazioni del mondo del lavoro,</p>
<p class="absatz ">richiamando le disposizioni di altri strumenti pertinenti dell’OIL, in particolare la Convenzione (n. 122) sulla politica dell’impiego e la Raccomandazione (n. 122) sulla politica dell’impiego, 1964, la Convenzione (n. 142) sulla valorizzazione delle risorse umane, 1975, la Raccomandazione (n. 169) sulla politica dell’impiego (disposizioni complementari), 1984, la Convenzione (n. 181) sulle agenzie per l’impiego private, 1997, la Raccomandazione (n. 195) sulla valorizzazione delle risorse umane, 2004 e la Raccomandazione (n. 204) sulla transizione dall’economia informale a quella formale, 2015,</p>
<p class="absatz ">avendo deciso di adottare alcune proposte in materia di apprendistati di qualità, che costituisce il quarto punto all’ordine del giorno della sessione, e avendo stabilito che tali proposte assumeranno la forma di una raccomandazione,</p>
<p class="absatz ">adotta oggi, sedici giugno duemilaventitré, la seguente raccomandazione, che sarà denominata Raccomandazione sugli apprendistati di qualità, 2023:</p>
<section id="annex_2/lvl_u1/lvl_I"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_I">I.  Definizioni, ambito di applicazione e modalità di attuazione </a>
</h3>
<div class="collapseable">
<p class="absatz ">1.  Ai fini della presente Raccomandazione:</p>
<dl>
<dt>a. </dt>
<dd>il termine «apprendistato» dovrebbe intendersi come una forma di istruzione e formazione disciplinata da un contratto di apprendistato, che consenta all’apprendista di acquisire le competenze necessarie per lo svolgimento di un’attività lavorativa per mezzo di una formazione strutturata e retribuita o altrimenti oggetto di altro tipo di compenso economico, sul posto di lavoro e fuori dal posto di lavoro, e che si concluda con l’ottenimento di una qualifica professionale riconosciuta;</dd>
<dt>b. </dt>
<dd>il termine «intermediario» dovrebbe intendersi come un’entità, diversa dall’impresa ospitante o dall’istituto di istruzione e formazione, avente funzioni di coordinamento, supporto e assistenza nell’erogazione di un apprendistato;</dd>
<dt>c. </dt>
<dd>il termine «programma di pre-apprendistato» dovrebbe intendersi come un programma concepito per aiutare i potenziali apprendisti a sviluppare le loro competenze necessarie per la preparazione al lavoro o per soddisfare i requisiti formali per l’ammissione a un apprendistato;</dd>
<dt>d. </dt>
<dd>l’espressione «riconoscimento delle competenze pregresse» dovrebbe intendersi come un processo, intrapreso da personale qualificato, di individuazione, documentazione, valutazione e certificazione delle competenze di una persona, acquisite tramite la formazione formale, non formale o informale, sulla base di standard di qualificazione stabiliti.</dd>
</dl>
<p class="absatz ">2.  La presente Raccomandazione si applica a tutti gli apprendistati svolti presso qualsivoglia impresa e settore di attività.</p>
<p class="absatz ">3.  I Membri possono dare attuazione alle disposizioni della presente Raccomandazione tramite leggi e regolamenti nazionali, contratti collettivi, politiche e programmi o altre misure coerenti con il diritto e le prassi nazionali.</p>
<p class="absatz ">4.  I Membri dovrebbero attuare le disposizioni della presente Raccomandazione in consultazione con le organizzazioni rappresentative dei lavoratori e dei datori di lavoro.</p>
</div></section><section id="annex_2/lvl_u1/lvl_II"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_II">II.  Quadro normativo per gli apprendistati di qualità</a>
</h3>
<div class="collapseable">
<p class="absatz ">5.  I Membri dovrebbero inserire e promuovere gli apprendistati di qualità nell’ambito delle politiche pertinenti l’istruzione, la formazione professionale, la formazione permanente e le politiche per l’impiego.</p>
<p class="absatz ">6. I Membri dovrebbero definire un quadro normativo per gli apprendistati di qualità, nonché quadri o sistemi di qualificazione volti a facilitare il riconoscimento delle competenze acquisite al termine degli apprendistati. Le organizzazioni rappresentative dei lavoratori e dei datori di lavoro dovrebbero essere coinvolte nella progettazione, nell’attuazione, nel monitoraggio e nella valutazione dei quadri, dei sistemi, delle politiche e dei programmi relativi agli apprendistati di qualità.</p>
<p class="absatz ">7.  I Membri dovrebbero istituire o designare una o più autorità pubbliche responsabili della regolamentazione degli apprendistati, in cui siano rappresentate le organizzazioni rappresentative dei lavoratori e dei datori di lavoro.</p>
<p class="absatz ">8.  I Membri dovrebbero garantire che le autorità competenti siano dotate di chiare responsabilità, ricevano adeguati finanziamenti e operino in stretta collaborazione con altre autorità o istituzioni preposte alla regolamentazione e all’erogazione dei programmi di istruzione e formazione, all’ispezione del lavoro, alla protezione sociale, alla salute e sicurezza sul lavoro e ai servizi per l’impiego pubblici e privati.</p>
<p class="absatz ">9.  I Membri dovrebbero definire una procedura, alla quale possano partecipare le organizzazioni rappresentative dei lavoratori e dei datori di lavoro, che consenta di stabilire se una determinata occupazione si presti agli apprendistati di qualità, tenendo in considerazione:</p>
<dl>
<dt>a. </dt>
<dd>le competenze necessarie per svolgere tale occupazione;</dd>
<dt>b. </dt>
<dd>l’adeguatezza dell’apprendistato quale mezzo per acquisire tali competenze;</dd>
<dt>c. </dt>
<dd>la durata dell’apprendistato necessaria per acquisire tali competenze;</dd>
<dt>d. </dt>
<dd>la domanda attuale e futura di competenze e il potenziale occupazionale di tale attività;</dd>
<dt>e. </dt>
<dd>le competenze delle organizzazioni rappresentative dei lavoratori e dei datori di lavoro in materia di occupazione, formazione e mercato del lavoro;</dd>
<dt>f. </dt>
<dd>l’ampia gamma di settori occupazionali emergenti e l’evoluzione dei processi produttivi e dei servizi.</dd>
</dl>
<p class="absatz ">10.  I Membri dovrebbero stabilire, in consultazione con le organizzazioni di rappresentanza dei lavoratori e dei datori di lavoro, norme generali o specifiche per una determinata occupazione, a seconda dei casi, per gli apprendistati di qualità, adottando misure che prevedano, tra l’altro: </p>
<dl>
<dt>a. </dt>
<dd>l’età minima di ammissione, in conformità con la Convenzione sull’età minima, 1973 (n. 138) e la Convenzione sulle peggiori forme di lavoro minorile, 1999 (n. 182);</dd>
<dt>b. </dt>
<dd>la salute e sicurezza sul lavoro, in conformità con la Convenzione sulla salute e sicurezza sul lavoro, 1981 (n. 155) e con la Convenzione sul quadro promozionale per la salute e la sicurezza sul lavoro, 2006 (n. 187);</dd>
<dt>c. </dt>
<dd>eventuali titoli di studio, livello di studi o competenze pregresse richiesti per l’ammissione;</dd>
<dt>d. </dt>
<dd>le responsabilità degli apprendisti, dei datori di lavoro, degli istituti di istruzione e formazione e degli intermediari;</dd>
<dt>e. </dt>
<dd>la supervisione degli apprendisti da parte di personale qualificato e la natura di tale supervisione;</dd>
<dt>f. </dt>
<dd>il giusto equilibrio nel luogo di lavoro tra apprendisti e lavoratori, al fine di garantire il successo dei programmi di apprendistato e un’adeguata supervisione, tenendo conto della necessità di evitare la sostituzione di lavoratori e di promuovere gli apprendistati nelle micro-, piccole e medie imprese;</dd>
<dt>g. </dt>
<dd>la durata minima e massima prevista dell’apprendistato;</dd>
<dt>h. </dt>
<dd>la misura in cui la durata prevista dell’apprendistato può essere ridotta sulla base delle conoscenze pregresse o dei progressi realizzato durante l’apprendistato;</dd>
<dt>i. </dt>
<dd>i risultati della formazione e i curricula formativi in relazione alle competenze professionali pertinenti, ai bisogni educativi e formativi degli apprendisti e alle esigenze del mercato del lavoro;</dd>
<dt>j. </dt>
<dd>il giusto equilibrio tra la formazione sul lavoro e la formazione fuori dal lavoro;</dd>
<dt>k. </dt>
<dd>l’accesso ai servizi di orientamento professionale e di sviluppo delle carriere e, laddove opportuno, ad altri servizi di supporto prima, durante e dopo l’apprendistato;</dd>
<dt>l. </dt>
<dd>i requisiti in termini di qualifiche ed esperienza per gli insegnanti, gli istruttori, i formatori interni e gli altri esperti coinvolti nell’apprendistato;</dd>
<dt>m. </dt>
<dd>il giusto equilibrio tra apprendisti e insegnanti, tenendo conto della necessità di garantire un’istruzione e una formazione di qualità;</dd>
<dt>n. </dt>
<dd>le procedure di valutazione e certificazione delle competenze acquisite;</dd>
<dt>o. </dt>
<dd>la qualifica acquisita al termine dell’apprendistato.</dd>
</dl>
<p class="absatz ">11.  I Membri dovrebbero adottare misure per garantire un processo equo e trasparente che consenta di svolgere l’apprendistato in più di una impresa, previo consenso dell’apprendista, qualora ciò sia ritenuto necessario per il completamento dell’apprendistato.</p>
<p class="absatz ">12.  I Membri dovrebbero stabilire le condizioni in base alle quali:</p>
<dl>
<dt>a. </dt>
<dd>le imprese possono offrire programmi di apprendistato;</dd>
<dt>b. </dt>
<dd>gli istituti di istruzione e formazione possono fornire formazione sul lavoro e al di fuori del lavoro;</dd>
<dt>c. </dt>
<dd>gli intermediari possono svolgere attività di coordinamento, supporto e assistenza nell’erogazione degli apprendistati.</dd>
</dl>
<p class="absatz ">13.  I Membri dovrebbero adottare misure in maniera continua per:</p>
<dl>
<dt>a. </dt>
<dd>sviluppare e rafforzare le capacità delle agenzie governative, delle organizzazioni dei lavoratori e dei datori di lavoro e degli istituti di istruzione e formazione;</dd>
<dt>b. </dt>
<dd>rafforzare le capacità formative delle imprese ospitanti;</dd>
<dt>c. </dt>
<dd>potenziare le competenze di insegnanti, istruttori, formatori interni e altri esperti coinvolti nell’apprendistato.</dd>
</dl>
<p class="absatz ">14.  I Membri dovrebbero adottare misure per garantire che i sistemi e i programmi di apprendistato siano regolarmente monitorati e valutati dalle autorità competenti. I risultati delle attività di monitoraggio e valutazione dovrebbero essere utilizzati per il conseguente adattamento e miglioramento di tali sistemi e programmi.</p>
</div></section><section id="annex_2/lvl_u1/lvl_III"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_III">III.  Tutela degli apprendisti</a>
</h3>
<div class="collapseable">
<p class="absatz ">15.  I Membri dovrebbero adottare misure volte a rispettare, promuovere e realizzare i principi e i diritti fondamentali del lavoro in relazione agli apprendistati.</p>
<p class="absatz ">16.  I Membri dovrebbero adottare misure volte a garantire che gli apprendisti:</p>
<dl>
<dt>a. </dt>
<dd> ricevano una retribuzione adeguata o qualsiasi altra forma di compenso economico, il cui importo può essere incrementato nelle diverse fasi dell’apprendistato in modo da rispecchiare la progressiva acquisizione di competenze professionali;</dd>
<dt>b. </dt>
<dd>non siano tenuti a lavorare per un numero di ore superiore ai limiti stabiliti dalla legislazione nazionale e dai contratti collettivi;</dd>
<dt>c. </dt>
<dd>abbiano il diritto alle ferie, ricevendo un’adeguata remunerazione o altra forma di compenso economico;</dd>
<dt>d. </dt>
<dd>abbiano diritto di assentarsi in caso di malattia o infortunio, ricevendo un’adeguata remunerazione o altra forma di compenso economico;</dd>
<dt>e. </dt>
<dd>abbiano accesso al congedo di maternità o di paternità retribuito e al congedo parentale retribuito;</dd>
<dt>f. </dt>
<dd>abbiano accesso alle misure di sicurezza sociale e di tutela della maternità;</dd>
<dt>g. </dt>
<dd>godano della libertà di associazione e dell’effettivo riconoscimento del diritto alla contrattazione collettiva;</dd>
<dt>h. </dt>
<dd>godano della tutela di salute e sicurezza sul lavoro e ricevano una formazione e protezione in materia di discriminazione, di violenza e molestie;</dd>
<dt>i. </dt>
<dd>abbiano diritto a un’indennità nel caso di infortuni sul lavoro e di malattie professionali;</dd>
<dt>j. </dt>
<dd>abbiano accesso a un efficace meccanismo di denuncia e di risoluzione delle controversie;</dd>
<dt>k. </dt>
<dd>abbiano diritto alla protezione dei dati personali.</dd>
</dl>
</div></section><section id="annex_2/lvl_u1/lvl_IV"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_IV">IV  Contratto di apprendistato</a>
</h3>
<div class="collapseable">
<p class="absatz ">17.  I Membri dovrebbero garantire che gli apprendistati siano regolati da un contratto scritto stipulato tra l’apprendista e l’impresa o l’istituzione pubblica ospitante e, se consentito dalla legislazione nazionale e dai regolamenti nazionali, che possa essere firmato anche da una parte terza, come un’istituzione educativa o formativa, o un intermediario.</p>
<p class="absatz ">18.  I Membri dovrebbero garantire che il contratto di apprendistato:</p>
<dl>
<dt>a. </dt>
<dd>definisca in maniera chiara i ruoli, i diritti e gli obblighi rispettivi delle parti contraenti;</dd>
<dt>b. </dt>
<dd>specifichi il luogo in cui si svolge l’apprendistato;</dd>
<dt>c. </dt>
<dd>non contenga alcuna disposizione per limitare le opportunità dell’apprendista di mobilità nel mercato del lavoro dopo l’apprendistato;</dd>
<dt>d. </dt>
<dd>contenga disposizioni relative alla durata dell’apprendistato, alla retribuzione o a qualsiasi altra forma di compenso economico, alla frequenza di tali corresponsioni, all’orario di lavoro, ai tempi di riposo, alle pause, alle ferie e ai congedi, alla salute e sicurezza sul lavoro, alla sicurezza sociale, ai meccanismi di risoluzione delle controversie e alla cessazione del contratto di apprendistato;</dd>
<dt>e. </dt>
<dd>individui le competenze, le certificazioni o le qualifiche da conseguire e qualsiasi ulteriore supporto educativo da erogare;</dd>
<dt>f. </dt>
<dd>sia registrato secondo le condizioni stabilite dall’autorità competente;</dd>
<dt>g. </dt>
<dd>sia sottoscritto all’inizio dell’apprendistato;</dd>
<dt>h. </dt>
<dd>se l’apprendista è minorenne, sia firmato per conto di quest’ultimo da un genitore, tutore o rappresentante legale, o dall’apprendista stesso, con il consenso di un genitore, tutore o rappresentante legale, in conformità alle leggi e ai regolamenti nazionali.</dd>
</dl>
<p class="absatz ">19.  I Membri dovrebbero elaborare, in consultazione con le organizzazioni rappresentative dei lavoratori e dei datori di lavoro, un modello di contratto di apprendistato per garantire la coerenza, l’uniformità e la conformità.</p>
</div></section><section id="annex_2/lvl_u1/lvl_V"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_V">V.  Uguaglianza e diversità negli apprendistati di qualità</a>
</h3>
<div class="collapseable">
<p class="absatz ">20.  I Membri dovrebbero adottare misure per promuovere l’uguaglianza, la diversità e l’inclusione sociale negli apprendistati, tenendo particolare considerazione della situazione e le esigenze delle persone appartenenti a uno o più gruppi vulnerabili o a gruppi in situazioni di vulnerabilità.</p>
<p class="absatz ">21.  I Membri dovrebbero adottare misure appropriate per promuovere l’uguaglianza e l’equilibrio di genere in tutti gli aspetti, incluso l’accesso, connessi agli apprendistati.</p>
<p class="absatz ">22.  I Membri dovrebbero adottare misure efficaci per prevenire ed eliminare qualsiasi forma di discriminazione, violenza, molestie e sfruttamento nei confronti degli apprendisti e garantire l’accesso a rimedi appropriati ed efficaci.</p>
<p class="absatz ">23.  I Membri dovrebbero promuovere attivamente gli apprendistati per gli adulti ed i soggetti con esperienza che intendano cambiare settore di attività o occupazione, aggiornare le proprie competenze o migliorare la propria occupabilità, al fine di promuovere l’occupazione piena, produttiva e liberamente scelta.</p>
<p class="absatz ">24.  I Membri dovrebbero adottare misure per promuovere l’accesso agli apprendistati di qualità in modo da facilitare la transizione dall’economia informale a quella formale, come pure dall’insicurezza alla sicurezza del lavoro al fine di dare accesso al lavoro dignitoso, alla sicurezza sociale e alla protezione del lavoro.</p>
</div></section><section id="annex_2/lvl_u1/lvl_VI"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_VI">VI.  Promozione degli apprendistati di qualità</a>
</h3>
<div class="collapseable">
<p class="absatz ">25.  I Membri dovrebbero, in consultazione con le organizzazioni rappresentative dei lavoratori e dei datori di lavoro, adottare misure volte a creare un ambiente favorevole alla promozione degli apprendistati di qualità, incluso attraverso:</p>
<dl>
<dt>a. </dt>
<dd>lo sviluppo e attuazione di strategie, la definizione di obiettivi nazionali e lo stanziamento di risorse adeguate agli apprendistati di qualità;</dd>
<dt>b. </dt>
<dd>l’inclusione degli apprendistati di qualità nelle strategie nazionali di sviluppo e nelle politiche in materia di istruzione, formazione professionale, formazione permanente e nelle politiche per l’impiego;</dd>
<dt>c. </dt>
<dd>istituire organismi per lo sviluppo delle competenze, per settore o professione, al fine di facilitare la realizzazione degli apprendistati di qualità;</dd>
<dt>d. </dt>
<dd>sviluppare e mantenere dei meccanismi solidi, come sistemi di informazione sul mercato del lavoro e consultazioni periodiche con le organizzazioni rappresentative dei lavoratori e dei datori di lavoro, per valutare la domanda attuale e futura di competenze al fine di progettare programmi di apprendistato o adattare la concordanza di quelli già esistenti;</dd>
<dt>e. </dt>
<dd>attuare modelli di finanziamento efficaci e sostenibili;</dd>
<dt>f. </dt>
<dd>fornire incentivi e servizi di sostegno;</dd>
<dt>g. </dt>
<dd>sviluppare dei meccanismi di monitoraggio solidi, ivi compresa la raccolta di dati da parte dell’autorità competente sui tassi di ritenzione, abbandono e completamento dell’apprendistato, al fine di valutare l’efficacia dei modelli di finanziamento e dei sistemi di incentivazione per la realizzazione di apprendistati di qualità;</dd>
<dt>h. </dt>
<dd>favorire i partenariati tra il settore pubblico e quello privato al fine di promuovere apprendistati di qualità all’interno di un quadro normativo nazionale;</dd>
<dt>i. </dt>
<dd>sostenere, ove opportuno, gli intermediari che svolgono attività di coordinamento, supporto o assistenza nell’erogazione di apprendistati;</dd>
<dt>j. </dt>
<dd>intraprendere, a intervalli periodici, attività di sensibilizzazione e campagne promozionali per migliorare la percezione e l’attrattività degli apprendistati di qualità, evidenziandone i vantaggi per i lavoratori, i giovani, le famiglie, gli insegnanti, i consulenti di carriera, le organizzazioni dei lavoratori e dei datori di lavoro e, in particolare, le micro-, piccole e medie imprese;</dd>
<dt>k. </dt>
<dd>accrescere la consapevolezza in tema di diritti, benefici e tutele degli apprendisti;</dd>
<dt>l. </dt>
<dd>realizzare programmi di pre-apprendistato basati sui bisogni, volti in particolare ad aumentare i tassi di partecipazione, ritenzione e completamento degli apprendistati da parte di persone appartenenti a uno o più gruppi vulnerabili o gruppi in situazioni di vulnerabilità;</dd>
<dt>m. </dt>
<dd>facilitare l’accesso degli apprendisti a percorsi di perfezionamento e aggiornamento professionale e altre opportunità educative;</dd>
<dt>n. </dt>
<dd>predisporre percorsi formativi flessibili e servizi di orientamento delle carriere per promuovere la mobilità, la formazione permanente e la trasferibilità delle qualifiche e delle competenze;</dd>
<dt>o. </dt>
<dd>sviluppare, promuovere e incentivare le attività di tutoraggio all’interno dei programmi di apprendistato;</dd>
<dt>p. </dt>
<dd>ricorrere alle nuove tecnologie e a metodi innovativi per migliorare l’efficacia e la qualità degli apprendistati;</dd>
<dt>q. </dt>
<dd>promuovere gli apprendistati in ambiti legati all’economia verde e alla giusta transizione, al fine di diffondere la conoscenza e sviluppare le competenze che caratterizzeranno il futuro del lavoro.</dd>
</dl>
<p class="absatz ">26.  I Membri dovrebbero promuovere una cultura della formazione permanente, della qualificazione, della riqualificazione e dell’aggiornamento delle competenze, includendovi le competenze trasversali.</p>
<p class="absatz ">27.  In consultazione con le organizzazioni rappresentative dei lavoratori e dei datori di lavoro e nell’ottica di facilitare la transizione dall’economia informale a quella formale, i Membri dovrebbero adottare misure volte a:</p>
<dl>
<dt>a. </dt>
<dd>rafforzare la capacità delle micro-, piccole e medie unità economiche, facilitando l’accesso a misure di sviluppo d’impresa e ai servizi finanziari, migliorando la salute e la sicurezza sul lavoro, migliorando i metodi di istruzione e formazione e le competenze tecniche e imprenditoriali dei maestri artigiani;</dd>
<dt>b. </dt>
<dd>garantire che gli apprendisti abbiano accesso a una formazione al di fuori del luogo di lavoro e che possano completare la loro formazione sul lavoro in altre imprese o tramite intermediari, se appropriato;</dd>
<dt>c. </dt>
<dd>rafforzare la capacità delle associazioni delle micro-, piccole e medie unità economiche, anche tramite un sostegno finanziario, al fine di migliorare la qualità degli apprendistati;</dd>
<dt>d. </dt>
<dd>adottare un sistema di riconoscimento delle competenze pregresse, incluso quelle acquisite nell’economia informale, e promuovere l’offerta di corsi propedeutici.</dd>
</dl>
</div></section><section id="annex_2/lvl_u1/lvl_VII"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_VII">VII.  Cooperazione internazionale, regionale e nazionale per gli apprendistati di qualità</a>
</h3>
<div class="collapseable">
<p class="absatz ">28.  I Membri dovrebbero adottare misure finalizzate a:</p>
<dl>
<dt>a. </dt>
<dd>rafforzare la cooperazione internazionale, regionale e nazionale e lo scambio di informazioni sulle buone prassi, in tutti gli aspetti connessi agli apprendistati di qualità;</dd>
<dt>b. </dt>
<dd>collaborare al fine di offrire agli apprendisti opportunità più ampie di apprendimento e di riconoscere le competenze pregresse e quelle acquisite tramite programmi di apprendistato;</dd>
<dt>c. </dt>
<dd>sviluppare partenariati efficaci per promuovere programmi di apprendistato di qualità, anche attraverso organismi tripartiti competenti per lo sviluppo delle competenze a livello nazionale, settoriale o professionale, nonché di alleanze mondiali e regionali e di reti per l’apprendistato;</dd>
<dt>d. </dt>
<dd>promuovere il riconoscimento nazionale, regionale e internazionale delle qualifiche ottenute attraverso l’apprendistato.</dd>
</dl>
<p class="abstand1seite "></p>
</div></section>
</div></section></div></section>
</div>
</div></body>
</html>
