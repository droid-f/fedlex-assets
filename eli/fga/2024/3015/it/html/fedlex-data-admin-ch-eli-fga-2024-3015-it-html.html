<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--24.086--><p class="srnummer ">24.086</p>
<h1 class="erlasstitel botschafttitel ">Messaggio<br>concernente l’approvazione e la trasposizione nel diritto svizzero dello scambio di note tra la Svizzera e l’UE concernente il recepimento del regolamento (UE) 2022/1190 che modifica il regolamento (UE) 2018/1862 per quanto riguarda l’inserimento, nell’interesse dell’Unione, di segnalazioni informative su cittadini di paesi terzi nel sistema d’informazione Schengen<br>(Sviluppo dell’acquis di Schengen)</h1>
<p class="botschaftdatum ">del 13 novembre 2024</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">con il presente messaggio vi sottoponiamo, per approvazione, il disegno di decreto federale che approva e traspone nel diritto svizzero lo scambio di note tra la Svizzera e l’UE concernente il recepimento del regolamento (UE) 2022/1190 che modifica il regolamento (UE) 2018/1862 per quanto riguarda l’inserimento, nell’interesse dell’Unione, di segnalazioni informative su cittadini di paesi terzi nel sistema d’informazione Schengen (Sviluppo dell’acquis di Schengen).</p>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriftenfi1 ">13 novembre 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic "><b>Il presente progetto verte sul recepimento e la trasposizione del regolamento (UE) 2022/1190 che modifica il regolamento (UE) 2018/1862 per quanto riguarda l’inserimento, nell’interesse dell’Unione, di segnalazioni informative su cittadini di paesi terzi nel sistema d’informazione Schengen (SIS). Questo regolamento prevede che Europol possa trasmettere a uno Stato Schengen informazioni su cittadini di Paesi terzi sospettati di essere coinvolti in reati di terrorismo o altri reati gravi, affinché tale Stato possa procedere a una segnalazione informativa nel SIS.</b></p>
<p class="zwischentitel man-font-weight-bold "><i>Situazione iniziale</i></p>
<p class="absatzkurs man-font-style-italic ">Con l’Accordo di associazione alla normativa di Schengen (AAS), la Svizzera si è impegnata a recepire, in linea di principio, tutti i nuovi sviluppi dell’acquis di Schengen (art. 2 par. 3 e art. 7 AAS). Il recepimento di un nuovo atto normativo si svolge secondo una procedura particolare in cui gli organi responsabili dell’UE notificano lo sviluppo alla Svizzera che, a sua volta, trasmette una nota di risposta.</p>
<p class="zwischentitel man-font-weight-bold "><i>Contenuto del progetto</i></p>
<p class="absatzkurs man-font-style-italic ">Il regolamento (UE) 2022/1190 conferisce a Europol (Agenzia dell’UE per la cooperazione nell’attività di contrasto) la facoltà di trasmettere a uno Stato Schengen informazioni su cittadini di Paesi terzi sospettati di essere coinvolti in reati di terrorismo o altri reati gravi e di proporre allo Stato in questione di procedere, nell’interesse dell’Unione, a una segnalazione informativa nel SIS su tali persone. Prevede inoltre che Europol possa proporre agli Stati Schengen di diffondere segnalazioni di oggetti, se questi ultimi sono collegati a una persona già interessata da una segnalazione informativa.</p>
<p class="absatzkurs man-font-style-italic ">In caso di riscontro positivo («hit») su una segnalazione informativa ottenuto durante un controllo, il regolamento (UE) 2022/1190 prevede che lo Stato in cui si è verificato tale riscontro (Stato di esecuzione) raccolga discretamente le informazioni necessarie e le trasmetta allo Stato segnalante e a Europol. Tali informazioni includono: il fatto che la persona oggetto della segnalazione informativa sia stata localizzata; il luogo, l’ora e il motivo del controllo; l’itinerario e la destinazione del viaggio; le persone che accompagnano la persona oggetto della segnalazione informativa, di cui si può ragionevolmente presumere che siano ad essa associate; gli oggetti trasportati, compresi i documenti di viaggio. Il regolamento (UE) 2022/1190 non influisce sul fatto che Europol non sia autorizzato a inserire autonomamente segnalazioni nel SIS.</p>
<p class="zwischentitel man-font-weight-bold "><i>Trasposizione nel diritto svizzero</i></p>
<p class="absatzkurs man-font-style-italic ">La trasposizione del presente sviluppo dell’acquis di Schengen nel diritto nazionale richiede la revisione parziale della legge federale sui sistemi d’informazione di polizia della Confederazione.</p>
<p class="absatz "></p>
<p class="absatz "></p>
<p class="titelbotschaftinnen ">Messaggio</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Introduzione</a>
</h2>
<div class="collapseable">
<p class="absatzvor ">Il sistema d’informazione Schengen (SIS) è lo strumento principale per lo scambio di informazioni tra le autorità nazionali competenti nello spazio Schengen per quanto concerne le ricerche di persone e oggetti a fini di prevenzione, accertamento, indagine e perseguimento di reati o esecuzione di sanzioni penali. Il 6 luglio 2022 l’UE ha adottato il regolamento (UE) 2022/1190 che modifica il regolamento (UE) 2018/1862<sup><a href="#fn-d7e79" id="fnbck-d7e79">1</a></sup> per quanto riguarda l’inserimento, nell’interesse dell’Unione, di segnalazioni informative su cittadini di paesi terzi nel sistema d’informazione Schengen<sup><a href="#fn-d7e87" id="fnbck-d7e87">2</a></sup>.</p>
<p class="absatz ">Il regolamento (UE) 2022/1190 conferisce a Europol, l’Agenzia dell’UE per la cooperazione nell’attività di contrasto, la facoltà di trasmettere a uno Stato Schengen informazioni su cittadini di Paesi terzi sospettati di essere coinvolti in reati di terrorismo o altri reati gravi e di proporre allo Stato in questione di diffondere nel SIS, nell’interesse dell’Unione, una segnalazione informativa su tali cittadini di Paesi terzi. Il regolamento precisa che la proposta di segnalazione di Europol deve essere verificata dallo Stato cui è stato chiesto di effettuarla. L’inserimento nel SIS della segnalazione informativa è infatti a discrezione dello Stato destinatario della proposta (Stato segnalante). È inoltre previsto che Europol possa proporre agli Stati Schengen di diffondere segnalazioni di oggetti, se questi ultimi sono collegati a una persona già oggetto di una segnalazione informativa. Il regolamento (UE) 2022/1190 non influisce sul fatto che Europol non sia autorizzato a inserire autonomamente segnalazioni nel SIS.</p>
<p class="absatz ">In caso di riscontro positivo («hit») su una segnalazione informativa ottenuto durante un controllo, il regolamento (UE) 2022/1190 prevede che lo Stato in cui si è verificato tale riscontro (Stato di esecuzione) raccolga discretamente le informazioni necessarie e le trasmetta allo Stato segnalante e a Europol. Tali informazioni includono: il fatto che la persona oggetto della segnalazione informativa sia stata localizzata; il luogo, l’ora e il motivo del controllo; l’itinerario e la destinazione del viaggio; le persone che accompagnano la persona oggetto della segnalazione informativa, di cui si può ragionevolmente presumere che siano ad essa associate; gli oggetti trasportati, compresi i documenti di viaggio.</p>
<div class="footnotes">
<p id="fn-d7e79"><sup><a href="#fnbck-d7e79">1</a></sup><sup></sup>  Regolamento (UE) 2018/1862 del Parlamento europeo e del Consiglio, del 28 novembre 2018, sull’istituzione, l’esercizio e l’uso del sistema d’informazione Schengen (SIS) nel settore della cooperazione di polizia e della cooperazione giudiziaria in materia penale, che modifica e abroga la decisione 2007/533/GAI del Consiglio e che abroga il regolamento (CE) n. 1986/2006 del Parlamento europeo e del Consiglio e la decisione 2010/261/UE della Commissione, GU L 312 del 7.12.2018, pag. 56; modificato da ultimo dal regolamento (UE) 2022/1190, GU L 185 del 12.7.2022, pag. 1.</p>
<p id="fn-d7e87"><sup><a href="#fnbck-d7e87">2</a></sup><sup></sup>  Regolamento (UE) 2022/1190, GU L 185 del 12.7.2022, pag. 1.</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Necessità di agire e obiettivi</a>
</h2>
<div class="collapseable">
<p class="absatzvor ">Con l’Accordo di associazione alla normativa di Schengen (AAS)<sup><a href="#fn-d7e103" id="fnbck-d7e103">3</a></sup><i> </i>la Svizzera si è impegnata a recepire, in linea di principio, tutti i nuovi sviluppi dell’acquis di Schengen (art. 2 par. 3 AAS). Il recepimento di un nuovo atto normativo si svolge secondo una procedura particolare che prevede la notifica dello sviluppo da parte degli organi responsabili dell’UE e la trasmissione di una nota di risposta da parte della Svizzera (art. 7 par. 2 AAS).</p>
<p class="absatz ">Gli atti giuridici dell’UE relativi al SIS fanno parte dell’acquis di Schengen. Il 28 novembre 2018 il Parlamento europeo e il Consiglio dell’UE hanno adottato un pacchetto di riforme concernente tre regolamenti UE volti a sviluppare il SIS sul piano materiale e tecnico. Nell’ambito della migrazione si è trattato dei due regolamenti UE sulle verifiche di frontiera<sup><a href="#fn-d7e117" id="fnbck-d7e117">4</a></sup> e sul rimpatrio<sup><a href="#fn-d7e125" id="fnbck-d7e125">5</a></sup> e, nel settore della «cooperazione di polizia e giudiziaria in materia penale», del regolamento (UE) 2018/1862 (di seguito regolamento «SIS polizia»).</p>
<p class="absatz ">Questo pacchetto di riforme ha modificato e completato progressivamente le basi giuridiche del SIS, divenute pienamente applicabili il 7 marzo 2023, data della messa in funzione del nuovo SIS.</p>
<p class="absatz ">Ancora prima che entrassero in vigore le basi giuridiche per la trasposizione del regolamento «SIS polizia» in Svizzera, il Parlamento europeo e il Consiglio dell’UE hanno adottato, il 6 luglio 2022, un ulteriore regolamento, che consente agli Stati Schengen di inserire nel SIS segnalazioni su proposta di Europol. Il regolamento (UE) 2022/1190 modifica, sulla base delle proposte di Europol, il regolamento «SIS polizia» per quanto riguarda l’inserimento, nell’interesse dell’Unione, di segnalazioni informative su cittadini di paesi terzi nel SIS e ha lo scopo di colmare una lacuna nello scambio di informazioni.</p>
<p class="absatz ">Le gravi forme di criminalità e il terrorismo presentano spesso una dimensione globale. Le informazioni di Paesi terzi e organizzazioni internazionali su persone sospettate di simili reati possono quindi essere fondamentali anche per la sicurezza nello spazio Schengen.</p>
<p class="absatz ">Europol svolge un ruolo importante nella lotta contro il terrorismo e le gravi forme di criminalità, mettendo a disposizione analisi e valutazioni delle minacce al fine di sostenere le indagini condotte dalle autorità nazionali di perseguimento penale. Spesso le informazioni fornite da un’organizzazione internazionale o da un Paese terzo su persone che commettono o sono sospettate di commettere reati gravi o reati di terrorismo giungono direttamente a Europol, soprattutto quando tali persone sono cittadine di Paesi terzi. Finora, gli Stati Schengen o l’utenza finale interessata del SIS non avevano accesso a queste informazioni se non erano state loro trasmesse mediante i canali di comunicazione consueti, per esempio tramite Interpol. Inoltre, gli Stati membri attualmente non sempre sono in grado, sulla base del rispettivo diritto nazionale, di inserire le segnalazioni nel SIS sulla base di simili informazioni.</p>
<p class="absatz ">Questa lacuna nello scambio di informazioni verrà ora colmata visto che, conformemente al regolamento (UE) 2022/1190, Europol può trasmettere a uno Stato Schengen informazioni analizzate e verificate su cittadini di Paesi terzi e che gli Stati Schengen possono quindi inserire nel SIS, sulla base delle proposte di Europol e nell’interesse dell’Unione, segnalazioni informative su cittadini di Paesi terzi al fine di rendere disponibili, direttamente e in tempo reale, le informazioni in questione. Rientra nella discrezionalità dello Stato Schengen decidere se iscrivere le persone indicate da Europol in una nuova categoria di segnalazione creata all’interno del SIS, la cosiddetta segnalazione informativa. A titolo di esempio, potrebbe trattarsi di un’informazione che Europol ha ricevuto da un’organizzazione internazionale o da uno Stato terzo su un presunto terrorista che intende compiere un attentato in Europa. Lo Stato Schengen in questione che, su proposta di Europol, inserisce questa segnalazione nel SIS diventa quindi lo «Stato segnalante». Giova precisare che Europol non avrà comunque la facoltà di procedere autonomamente alla registrazione di segnalazioni nel SIS e che tale competenza resta quindi una prerogativa degli Stati Schengen. Se durante il controllo di una persona in uno Stato Schengen (lo «Stato di esecuzione») si verifica un riscontro positivo relativo a una segnalazione informativa, lo Stato di esecuzione ne informa lo Stato segnalante ed Europol. Lo Stato di esecuzione che ha effettuato il controllo è tenuto a raccogliere e trasmettere, totalmente o in parte, le informazioni stabilite dal regolamento (UE) 2022/1190 relative alla persona oggetto della segnalazione informativa nel SIS.</p>
<p class="absatz ">Il regolamento (UE) 2022/1190 è stato notificato alla Svizzera il 1° luglio 2022 come sviluppo dell’acquis di Schengen. Il 17 agosto 2022 il Consiglio federale ha adottato lo scambio di note concernente il recepimento del regolamento, con riserva di approvazione da parte del Parlamento. Lo scambio di note è avvenuto lo stesso giorno mediante trasmissione all’UE della nota di risposta relativa al recepimento del regolamento (UE) 2022/1190, con riserva dell’adempimento dei requisiti costituzionali.</p>
<div class="footnotes">
<p id="fn-d7e103"><sup><a href="#fnbck-d7e103">3</a></sup><sup></sup>  <a href="https://fedlex.data.admin.ch/eli/cc/2008/113" target="_blank">RS <b>0.362.31</b></a></p>
<p id="fn-d7e117"><sup><a href="#fnbck-d7e117">4</a></sup><sup></sup>  Regolamento (UE) 2018/1861 del Parlamento europeo e del Consiglio, del 28 novembre 2018, sull’istituzione, l’esercizio e l’uso del sistema d’informazione Schengen (SIS) nel settore delle verifiche di frontiera, che modifica la convenzione di applicazione dell’accordo di Schengen e abroga il regolamento (CE) n. 1987/2006, GU L 312 del 7.12.2018, pag. 14.</p>
<p id="fn-d7e125"><sup><a href="#fnbck-d7e125">5</a></sup><sup></sup>  Regolamento (UE) 2018/1860 del Parlamento europeo e del Consiglio, del 28 novembre 2018, relativo all’uso del sistema d’informazione Schengen per il rimpatrio di cittadini di paesi terzi il cui soggiorno è irregolare, GU L 312 del 7.12.2018, pag. 1.</p>
</div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Svolgimento dei negoziati</a>
</h2>
<div class="collapseable">
<p class="absatzvor ">Il 9 dicembre 2020 la Commissione europea ha presentato la proposta di regolamento del Parlamento europeo e del Consiglio che modifica il regolamento «SIS polizia», prevedendo l’inserimento di segnalazioni da parte di Europol (di seguito «proposta SIS»).</p>
<p class="absatz ">Ha inoltre proposto un regolamento del Parlamento europeo e del Consiglio che modifica il regolamento (UE) 2016/794<sup><a href="#fn-d7e151" id="fnbck-d7e151">6</a></sup> per quanto concerne la cooperazione di Europol con le parti private, il trattamento dei dati personali da parte di Europol a sostegno di indagini penali, e il ruolo di Europol in materia di ricerca e innovazione (di seguito «proposta Europol»).</p>
<p class="absatz ">La presidenza portoghese del Consiglio dell’UE ha deciso di trattare con priorità la proposta Europol durante la prima metà del 2021 e di occuparsi della proposta SIS soltanto in seguito. La proposta SIS è quindi stata presentata a un gruppo di lavoro del Consiglio dell’UE non prima del 3 febbraio 2021, per poi essere dibattuta soltanto nella seconda metà del 2021 sotto la presidenza slovena. Durante i dibattiti relativi a tale proposta è emersa l’impossibilità di trovare una maggioranza favorevole al fatto che Europol venisse autorizzata a inserire autonomamente segnalazioni nel SIS. Il 16 luglio 2021, la presidenza slovena ha quindi sottoposto una proposta di compromesso al competente gruppo di lavoro del Consiglio dell’UE; quest’ultimo ha concluso i suoi lavori nell’ottobre 2021.</p>
<p class="absatz ">Come già menzionato in precedenza, un aspetto centrale delle discussioni è stata la questione relativa alla competenza di effettuare, nell’interesse dell’Unione, segnalazioni informative su cittadini di Paesi terzi nel SIS. Il progetto di regolamento della Commissione europea prevedeva che Europol potesse inserire autonomamente tali segnalazioni nel SIS, utilizzando una nuova categoria di segnalazione. Il Consiglio dell’UE ha tuttavia deciso diversamente, stabilendo che Europol non potrà registrare autonomamente questo genere di segnalazioni, ma dovrà proporre a uno Stato membro dell’UE di farlo.</p>
<p class="absatz ">Il 15 ottobre 2021 la Commissione per le libertà civili, la giustizia e gli affari interni (LIBE) del Parlamento europeo ha adottato il suo rapporto sulla proposta di regolamento. Il trilogo successivo si è svolto da novembre 2021 a marzo 2022 ed è stato accompagnato da riunioni tecniche e sedute del gruppo di lavoro del Consiglio dell’UE responsabile della pratica. Alle sedute del gruppo di lavoro ha partecipato anche una rappresentanza della Svizzera.</p>
<p class="absatz ">Durante il trilogo, la presidenza francese e i rappresentanti del Parlamento europeo sono giunti a un compromesso per quanto riguarda il testo del regolamento (UE) 2022/1190. Il regolamento è stato approvato dal Comitato dei rappresentanti permanenti il 30 marzo 2022 e dalla LIBE del Parlamento europeo il 31 marzo 2022. La proposta di modifica è stata accettata dal Parlamento europeo l’8 giugno 2022 durante la seduta plenaria e dal Consiglio dei ministri il 27 giugno 2022. Questo sviluppo dell’acquis di Schengen è stato notificato alla Svizzera il 1° luglio 2022, prima ancora dell’adozione ufficiale. Il regolamento è stato adottato sul piano formale il 6 luglio 2022 con la firma dell’atto giuridico afferente da parte della presidente del Parlamento europeo e dal presidente del Consiglio dell’UE.</p>
<p class="absatz ">Al momento della notifica, per la Svizzera non era chiaro se Europol potesse proporle di inserire segnalazioni nel SIS pur non essendo uno Stato membro di Europol o se la Svizzera sarebbe stata autorizzata «soltanto» a trattare i riscontri positivi correlati alle segnalazioni informative registrate da Stati membri di Europol senza poter introdurre, a sua volta, simili segnalazioni. La questione in seguito è stata risolta bilateralmente tra la Svizzera e l’UE. La difficoltà risiedeva nel fatto che, da un lato, il regolamento è considerato uno sviluppo dell’acquis di Schengen, di per sé vincolante per la Svizzera, dall’altro disciplina le attività legate a Europol, di cui la Svizzera non fa parte. Nella prima metà del 2023 la Svizzera ha ottenuto la risposta definitiva della Commissione europea, secondo cui Europol potrà rivolgersi anche alla Svizzera per far registrare segnalazioni nel SIS e la Svizzera è pertanto tenuta a trasporre tale possibilità nel suo diritto nazionale.</p>
<div class="footnotes"><p id="fn-d7e151"><sup><a href="#fnbck-d7e151">6</a></sup><sup></sup> Regolamento (UE) 2016/794 del Parlamento europeo e del Consiglio, dell’11 maggio 2016, che istituisce l’Agenzia dell’Unione europea per la cooperazione nell’attività di contrasto (Europol) e sostituisce e abroga le decisioni del Consiglio 2009/371/GAI, 2009/934/GAI, 2009/935/GAI, 2009/936/GAI e 2009/968/GAI, GU L 135 del 24.5.2016, pag. 53.</p></div>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Procedura per il recepimento degli sviluppi dell’acquis di Schengen</a>
</h2>
<div class="collapseable">
<p class="absatzvor ">Con la firma dell’AAS il 26 ottobre 2004, la Svizzera si è impegnata, conformemente all’articolo 2 paragrafo 3 e all’articolo 7 AAS a recepire, in linea di principio, tutti gli atti giuridici emanati dall’UE in qualità di sviluppi dell’acquis di Schengen e, laddove necessario, a trasporli nel proprio diritto nazionale.</p>
<p class="absatz ">L’articolo 7 AAS prevede una procedura speciale per il recepimento e la trasposizione degli sviluppi dell’acquis di Schengen. In primis, l’UE notifica «immediatamente» alla Svizzera l’avvenuta adozione di un atto che costituisce uno sviluppo dell’acquis di Schengen. La Svizzera in seguito dispone di un termine di 30 giorni per comunicare al competente organo dell’UE (Consiglio dell’UE o Commissione europea) se intende recepire lo sviluppo. Il termine di 30 giorni decorre dalla data dell’adozione dell’atto giuridico da parte dell’UE (art. 7 par. 2 lett. a AAS).</p>
<p class="absatz ">Se lo sviluppo da recepire è giuridicamente vincolante, la notifica dell’UE e la nota di risposta della Svizzera costituiscono uno scambio di note che, dal punto di vista svizzero, è considerato alla stregua di un trattato internazionale. Conformemente ai requisiti costituzionali, questo trattato deve essere approvato dal Consiglio federale o dal Parlamento e, in caso di referendum, dal Popolo.</p>
<p class="absatz ">Il regolamento (UE) 2022/1190 notificato alla Svizzera ha carattere vincolante. Il suo recepimento deve quindi essere oggetto di uno scambio di note.</p>
<p class="absatz ">Nella fattispecie, l’approvazione dello scambio di note compete all’Assemblea federale. Conformemente all’articolo 7 paragrafo 2 lettera b AAS, la Svizzera ha informato l’UE, nella sua nota di risposta del 17 agosto 2022 concernente il recepimento del regolamento (UE) 2022/1190, che lo scambio di note potrà entrare in vigore soltanto alla data in cui la Svizzera notificherà l’adempimento dei requisiti costituzionali. La Svizzera dispone, per recepire e trasporre lo sviluppo dell’acquis di Schengen nel diritto nazionale, di un termine massimo di due anni a decorrere dalla notifica dell’atto giuridico da parte del Consiglio dell’UE. Questi due anni comprendono anche il tempo necessario per svolgere un eventuale referendum.</p>
<p class="absatz ">Non appena la procedura nazionale sarà conclusa e tutti i requisiti costituzionali legati al recepimento e alla trasposizione dell’atto giuridico saranno stati soddisfatti, la Svizzera ne informerà immediatamente per scritto il Consiglio dell’UE e la Commissione europea. Tale notifica, equiparata alla ratifica dello scambio di note, ha luogo subito dopo la scadenza del termine referendario (o, in caso di referendum, dopo la votazione; art. 7 par. 2 lett. b AAS).</p>
<p class="absatz ">Se la Svizzera non recepisce e non traspone uno sviluppo dell’acquis di Schengen entro i termini prestabiliti, rischia di porre fine all’intera cooperazione Schengen e quindi anche all’intera cooperazione Dublino (art. 7 par. 4 AAS in combinato disposto con art. 14 par. 2 dell’Accordo di associazione alla normativa di Dublino [AAD]<sup><a href="#fn-d7e185" id="fnbck-d7e185">7</a></sup>).</p>
<p class="absatz ">In base alla data di notifica dell’UE (1° luglio 2022), il termine per il recepimento e la trasposizione del regolamento (UE) 2022/1190 scade il 1° luglio 2024. La trasposizione del regolamento nel diritto svizzero subirà un ritardo riconducibile in particolare agli ulteriori chiarimenti menzionati nel numero 1.3. Questo superamento del termine dovrà tuttavia essere quanto più contenuto possibile, viste le ripercussioni menzionate sopra. Sono state pertanto adottate diverse misure, tra cui soprattutto la riduzione della durata della procedura di consultazione nonché la decisione di applicare parzialmente lo scambio di note tra la Svizzera e l’UE per quanto concerne il regolamento (UE) 2022/1190 (v. n. 7.7).</p>
<div class="footnotes"><p id="fn-d7e185"><sup><a href="#fnbck-d7e185">7</a></sup><sup></sup>  <a href="https://fedlex.data.admin.ch/eli/cc/2008/115" target="_blank">RS <b>0.142.392.68</b></a></p></div>
</div></section><section id="lvl_1/lvl_1.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.5">1.5 Rapporto con il programma di legislatura e con le strategie del Consiglio federale</a>
</h2>
<div class="collapseable">
<p class="absatzvor ">Il presente progetto non è stato annunciato né nel messaggio del 24 gennaio 2024<sup><a href="#fn-d7e202" id="fnbck-d7e202">8</a></sup> sul programma di legislatura 2023–2027 né nel decreto federale del 6 giugno 2024<sup><a href="#fn-d7e214" id="fnbck-d7e214">9</a></sup> sul programma di legislatura 2023–2027. Il presente sviluppo dell’acquis di Schengen contribuisce tuttavia all’attuazione dell’obiettivo 19 della legislatura 2023–2027, intitolato «La Svizzera previene i conflitti armati e combatte il terrorismo, l’estremismo violento e tutte le forme di criminalità in modo efficace con gli strumenti adeguati». L’introduzione nel SIS delle segnalazioni informative sulla base di dati trasmessi da autorità di Stati terzi od organizzazioni internazionali è infatti in linea con gli obiettivi in materia di lotta alla violenza, alla criminalità e al terrorismo e consente di contrastare in modo efficace tali fenomeni. Pertanto, con il recepimento e la trasposizione del regolamento (UE) 2022/1190, la Svizzera contribuisce a garantire la sicurezza dei propri abitanti come pure degli abitanti degli altri Stati Schengen.</p>
<div class="footnotes">
<p id="fn-d7e202"><sup><a href="#fnbck-d7e202">8</a></sup><sup></sup>  <a href="https://fedlex.data.admin.ch/eli/fga/2024/525" target="_blank">FF <b>2024 </b>525</a></p>
<p id="fn-d7e214"><sup><a href="#fnbck-d7e214">9</a></sup><sup></sup>  <a href="https://fedlex.data.admin.ch/eli/fga/2024/1440" target="_blank">FF <b>2024 </b>1440</a></p>
</div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura di consultazione</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Progetto posto in consultazione</a>
</h2>
<div class="collapseable">
<p class="absatzvor ">L’avamprogetto posto in consultazione corrispondeva in sostanza al presente disegno di legge. Prevedeva ugualmente il recepimento del regolamento (UE) 2022/1190 e una revisione parziale della legge federale del 13 giugno 2008<sup><a href="#fn-d7e232" id="fnbck-d7e232">10</a></sup> sui sistemi di polizia della Confederazione (LSIP). L’avamprogetto verteva principalmente sull’adeguamento degli articoli 15 e 16 LSIP e sull’aggiunta di un nuovo allegato con l’elenco dei reati, come illustrato in dettaglio al capitolo 5.</p>
<div class="footnotes"><p id="fn-d7e232"><sup><a href="#fnbck-d7e232">10</a></sup><sup></sup>  <a href="https://fedlex.data.admin.ch/eli/cc/2008/698" target="_blank">RS <b>361</b></a></p></div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Riassunto dei risultati della procedura di consultazione</a>
</h2>
<div class="collapseable">
<p class="absatzvor ">La procedura di consultazione, condotta in virtù dell’articolo 3 capoverso 1 lettere b e c della legge del 18 marzo 2005<sup><a href="#fn-d7e247" id="fnbck-d7e247">11</a></sup> sulla consultazione, è iniziata il 10 aprile 2024 e si è conclusa il 28 giugno 2024. Sono pervenuti in totale 35 pareri. Hanno risposto 26 Cantoni, cinque partiti politici e quattro altre cerchie interessate. I pareri espressi, prevalentemente positivi, sono presentati in modo dettagliato nel rapporto sui risultati della procedura di consultazione<sup><a href="#fn-d7e258" id="fnbck-d7e258">12</a></sup>. Il messaggio contiene alcune precisazioni al fine di rispondere alle questioni sollevate da taluni partecipanti alla consultazione ed esamina inoltre le preoccupazioni che sono state espresse.</p>
<div class="footnotes">
<p id="fn-d7e247"><sup><a href="#fnbck-d7e247">11</a></sup><sup></sup>  <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p>
<p id="fn-d7e258"><sup><a href="#fnbck-d7e258">12</a></sup><sup></sup> <a href="https://www.fedlex.admin.ch/it/consultation-procedures/ended/2024" target="_blank">
				www.admin.ch &gt; Diritto federale &gt; Procedure di consultazione &gt; Procedure di consultazione concluse &gt; 2024 &gt; DFGP
			</a></p>
</div>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Valutazione dei risultati della procedura di consultazione</a>
</h2>
<div class="collapseable">
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Trasposizione pratica</p>
<p class="absatz ">I Cantoni di Vaud e del Vallese e la Conferenza delle e dei comandanti delle polizie cantonali della Svizzera (CCPCS) menzionano la modifica di procedura per gli agenti di polizia che operano in prima linea. La CCPCS sottolinea che la procedura da applicare deve essere definita in modo chiaro e semplice, dato che la sua introduzione renderebbe necessario formare ogni agente di polizia in Svizzera. Chiede pertanto che le autorità cantonali di polizia siano consultate in merito alla procedura e alle modalità di applicazione concrete, che devono ancora essere elaborate dal Dipartimento federale di giustizia e polizia, e che venga fornita una comunicazione tempestiva ed esaustiva sulle modalità predisposte e sulla data in cui verranno introdotte.</p>
<p class="absatz ">Secondo la CCPCS, occorre inoltre appurare il modo in cui inserire una segnalazione informativa nel SIS quando uno o più Cantoni stanno conducendo un procedimento nei confronti della persona da segnalare. Infine, ritiene necessario fare maggiore chiarezza sullo svolgimento concreto dell’analisi e della valutazione dei dati che l’Ufficio federale di polizia (fedpol) riceve da Europol. In tale contesto, la CCPCS solleva la questione se si terrà conto degli interessi dei Cantoni e se le autorità cantonali di polizia saranno coinvolte. A seconda della risposta a tali quesiti, la CCPCS teme che i Cantoni potrebbero incorrere in un onere supplementare.</p>
<p class="absatz ">Il Consiglio federale è consapevole che l’introduzione di una nuova categoria di segnalazione nel SIS sotto forma di segnalazione informativa conformemente al regolamento (UE) 2022/1190 comporta un cambiamento della procedura applicata dagli agenti di polizia che operano in prima linea. I Cantoni riceveranno quanto prima le informazioni pertinenti tramite la CCPCS. Gli agenti disporranno di formazioni ad hoc nonché di linee guida chiare su come procedere in caso di riscontro positivo relativo a una segnalazione informativa. Essendo di natura operativa, questo aspetto non sarà tuttavia illustrato nell’ambito del presente progetto.</p>
<p class="absatz ">Per quanto concerne la procedura relativa all’inserimento di una segnalazione informativa nel SIS, il Consiglio federale è dell’avviso che la procedura non entri in concorrenza con eventuali procedimenti cantonali in corso nei confronti della persona in questione. Con le segnalazioni informative s’intende unicamente raccogliere informazioni sulla persona interessata, senza quindi interferire con eventuali indagini in corso. Il trattamento della richiesta di Europol da parte di fedpol è illustrato in dettaglio al numero 4.2. Nel quadro di tale trattamento fedpol contatta i Cantoni per i quali esistono eventuali indizi di collegamenti concreti. Per i Cantoni ciò non dovrebbe comportare un onere supplementare rispetto alla prassi esistente.</p>
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Catalogo di reati di cui all’allegato 4 del disegno di modifica della LSIP</p>
<p class="absatz ">Il Cantone di Zurigo considera essenziale che i cataloghi di reati contemplati dai pertinenti allegati della LSIP, della legge del 12 giugno 2009<sup><a href="#fn-d7e284" id="fnbck-d7e284">13</a></sup> sullo scambio di informazioni con gli Stati Schengen (LSIS) e dell’ordinanza N-SIS dell’8 marzo 2013<sup><a href="#fn-d7e295" id="fnbck-d7e295">14</a></sup> coincidano. Chiede inoltre di verificare che determinati reati (quali il sabotaggio e la coazione) siano realmente contenuti nel catalogo di reati proposto.</p>
<p class="absatz ">Per il Partito socialista svizzero (PS) è importante che i reati elencati nell’allegato 4 dell’avamprogetto di modifica della LSIP (AV-LSIP) siano valutati in relazione alla commissione di gravi forme di criminalità o alla lotta contro il terrorismo. Questo in particolare perché potrebbero presentarsi costellazioni in cui, secondo il PS, i reati menzionati nell’allegato non sarebbero di per sé qualificabili come gravi forme di criminalità o terrorismo, ad esempio nel caso del traffico di stupefacenti.</p>
<p class="absatz ">Il Partito pirata Svizzera respinge il progetto nella sua forma posta in consultazione e, rispetto ad altri reati elencati nel catalogo, giudica sproporzionata la menzione di reati come la pirateria in materia di prodotti o il conseguimento fraudolento di una prestazione. Chiede in particolare di eleminare diversi numeri (o disposizioni penali) contenuti nell’allegato 4 AV-LSIP (razzismo e xenofobia, conseguimento fraudolento di una prestazione, contraffazione e pirateria in materia di prodotti, criminalità informatica).</p>
<p class="absatz ">Il Consiglio federale mantiene invariato il catalogo di reati proposto nell’allegato 4 AV-LSIP per i seguenti motivi: nel quadro della cooperazione Schengen in materia di polizia sono pertinenti soprattutto due cataloghi di reati, che coesistono e coprono ciascuno un campo di applicazione specifico. Uno dei cataloghi elenca le fattispecie penali alle quali si applica il mandato d’arresto europeo<sup><a href="#fn-d7e312" id="fnbck-d7e312">15</a></sup>. L’altro, ovvero quello di centrale importanza nel presente contesto, menziona le fattispecie penali nel cui ambito Europol può sostenere gli Stati membri nella lotta alla criminalità e rafforzare la loro attività<sup><a href="#fn-d7e320" id="fnbck-d7e320">16</a></sup>. Entrambi i cataloghi di reati coincidono in ampia misura (con un tenore in parte diverso) e si distinguono soltanto in alcuni punti: nel catalogo di reati di Europol mancano le forme di criminalità «sabotaggio» e «incendio volontario» invece contemplate nel catalogo di reati inerente al mandato d’arresto europeo. Entrambi i cataloghi hanno carattere vincolante per la Svizzera per quanto concerne le singole fattispecie penali e quindi anche le divergenze di entità contenuta. La Svizzera non può pertanto aggiungere od omettere singole fattispecie penali nel quadro della trasposizione nel suo diritto nazionale. Nel contempo, il Consiglio federale si è lasciato guidare dal principio di proporzionalità (art. 36 cpv. 3 della Costituzione federale [Cost.]<sup><a href="#fn-d7e328" id="fnbck-d7e328">17</a></sup>) nell’elaborare l’elenco delle fattispecie penali equivalenti secondo il diritto svizzero (colonna a destra del catalogo di reati di cui all’allegato 4 AV-LSIP). Nel singolo caso concreto, l’inserimento di una determinata fattispecie penale in una segnalazione informativa deve essere proporzionato (art. 197 cpv. 1 lett. d del Codice di procedura penale<sup><a href="#fn-d7e339" id="fnbck-d7e339">18</a></sup>), il che esclude qualsiasi automatismo.</p>
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Collegamento dei Cantoni al canale SIENA</p>
<p class="absatz ">La CCPCS auspica che i Cantoni possano collegarsi al canale di comunicazione SIENA («Secure information exchange network application») con un diritto di lettura passivo. SIENA è una piattaforma per lo scambio sicuro e rapido di informazioni operative e strategiche sulla criminalità tra le autorità di perseguimento penale ed Europol. Secondo la CCPCS, in questo modo le autorità di polizia cantonali potrebbero ottimizzare la comunicazione e il flusso di informazioni in un contesto internazionale.</p>
<p class="absatz ">Il Consiglio federale non prevede di collegare i Cantoni a SIENA nel quadro del presente progetto, visto che tale collegamento non è necessario per trasporre il regolamento (UE) 2022/1190. In futuro fedpol potrà tuttavia esaminare tale possibilità.</p>
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Applicazione provvisoria dello scambio di note</p>
<p class="absatz ">Il PS fa presente che la revisione della LSIP non sarà ancora in vigore al momento dell’entrata in vigore del regolamento (UE) 2022/1190. Appoggia pertanto l’applicazione provvisoria dello scambio di note concernente il recepimento e la trasposizione del regolamento (UE) 2022/1190, prevista dall’articolo 7<i>b</i> della legge del 21 marzo 1997<sup><a href="#fn-d7e363" id="fnbck-d7e363">19</a></sup> sull’organizzazione del Governo e dell’Amministrazione (LOGA), al fine di garantire il trattamento delle segnalazioni informative di altri Stati Schengen in caso di riscontro positivo in Svizzera.</p>
<p class="absatz ">Il Consiglio federale è consapevole delle difficoltà causate dal ritardo nel recepire il regolamento (UE) 2022/1190. La tabella di marcia per l’attuazione tecnica della nuova categoria di segnalazione informativa ha tuttavia subito modifiche a livello europeo dall’apertura della procedura di consultazione. Di conseguenza, l’introduzione di questa nuova categoria nel SIS non è prevista prima della fine del 2025. Per quella data la Svizzera dovrebbe disporre delle basi giuridiche necessarie, sempre che non venga lanciato un referendum contro il decreto federale proposto.</p>
<p class="absatz ">Se la modifica di legge dovesse tuttavia essere sottoposta a referendum, ne scaturirebbe un ulteriore ritardo. Perciò il Consiglio federale sta valutando il margine di manovra di cui dispone per consentire un’applicazione provvisoria dello scambio di note secondo l’articolo 7<i>b</i> LOGA e quindi un’applicazione parziale del regolamento (UE) 2022/1190 affinché in Svizzera sia possibile visualizzare le segnalazioni informative di Europol inserite da altri Stati Schengen.</p>
<div class="footnotes">
<p id="fn-d7e284"><sup><a href="#fnbck-d7e284">13</a></sup><sup></sup>  <a href="https://fedlex.data.admin.ch/eli/cc/2009/815" target="_blank">RS <b>362.2</b></a></p>
<p id="fn-d7e295"><sup><a href="#fnbck-d7e295">14</a></sup><sup></sup>  <a href="https://fedlex.data.admin.ch/eli/cc/2013/179" target="_blank">RS <b>362.0</b></a></p>
<p id="fn-d7e312"><sup><a href="#fnbck-d7e312">15</a></sup><sup></sup>  Catalogo di reati secondo la decisione quadro del Consiglio, del 13 giugno 2022, relativa al mandato d’arresto europeo e alle procedure di consegna tra Stati membri, GU L 190 del 18.7.2002, pag. 1.</p>
<p id="fn-d7e320"><sup><a href="#fnbck-d7e320">16</a></sup><sup></sup>  Catalogo di reati secondo il regolamento (UE) 2016/794 del Parlamento europeo e del Consiglio, dell’11 maggio 2016, che istituisce l’Agenzia dell’Unione europea per la cooperazione nell’attività di contrasto (Europol) e sostituisce e abroga le decisioni del Consiglio 2009/371/GAI, 2009/934/GAI, 2009/935/GAI, 2009/936/GAI e 2009/968/GAI, allegato 1, GU L 135 del 24.5.2016, pag. 53.</p>
<p id="fn-d7e328"><sup><a href="#fnbck-d7e328">17</a></sup><sup></sup>  <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e339"><sup><a href="#fnbck-d7e339">18</a></sup><sup></sup>  <a href="https://fedlex.data.admin.ch/eli/cc/2010/267" target="_blank">RS <b>312.0</b></a></p>
<p id="fn-d7e363"><sup><a href="#fnbck-d7e363">19</a></sup><sup></sup>  <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p>
</div>
</div></section><section id="lvl_2/lvl_2.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.4">2.4 Modifica del progetto in seguito alla procedura di consultazione</a>
</h2>
<div class="collapseable">
<p class="absatzvor ">Il messaggio è stato completato al fine di rispondere ad alcuni quesiti emersi durante la procedura di consultazione e di tenere conto delle osservazioni espresse dai partecipanti.</p>
<p class="absatz ">Per dar seguito a un’osservazione formulata dal Cantone di Zurigo, al numero 27 (traffico illecito di sostanze ormonali ed altri fattori di crescita) dell’allegato 4 AV-LSIP (catalogo di reati) le pertinenti disposizioni della legge del 15 dicembre 2000<sup><a href="#fn-d7e386" id="fnbck-d7e386">20</a></sup> sugli agenti terapeutici sono state completate con la categoria di reato dei crimini.</p>
<div class="footnotes"><p id="fn-d7e386"><sup><a href="#fnbck-d7e386">20</a></sup><sup></sup>  <a href="https://fedlex.data.admin.ch/eli/cc/2001/422" target="_blank">RS <b>812.21</b></a></p></div>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Contenuto del regolamento (UE) 2022/1190</a>
</h1>
<div class="collapseable">
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Panoramica del regolamento (UE) 2022/1190</a>
</h2>
<div class="collapseable">
<p class="absatzvor ">La modifica apportata dal regolamento (UE) 2022/1190 aggiunge nuovi articoli al regolamento «SIS polizia»; questi prevedono che le segnalazioni informative su cittadini di Paesi terzi possano essere inserite nel SIS, su proposta di Europol, dallo Stato destinatario della richiesta. Le proposte di Europol si basano su informazioni ricevute da autorità di Paesi terzi o da organizzazioni internazionali in merito al presunto coinvolgimento di cittadini di Paesi terzi in reati di terrorismo o altri reati gravi di cui all’allegato I del regolamento (UE) 2016/794. La segnalazione informativa ha per scopo di consentire all’utenza finale che svolge ricerche nel SIS di raccogliere discretamente informazioni sulle persone segnalate. Integra gli strumenti di controllo discreto (in Svizzera denominata sorveglianza discreta), controllo di indagine o controllo specifico disciplinati nell’articolo 36 del regolamento «SIS polizia». Le misure da adottare in caso di riscontro positivo relativo alla nuova categoria di segnalazione corrispondono a quelle della sorveglianza discreta o del controllo mirato secondo l’articolo 48 della decisione di esecuzione C(2024) 290 final<sup><a href="#fn-d7e403" id="fnbck-d7e403">21</a></sup>. Questa decisione è stata recepita dalla Svizzera nel febbraio 2024 quale sviluppo dell’acquis di Schengen.</p>
<p class="absatz ">Il regolamento (UE) 2022/1190 adegua alcune disposizioni del regolamento «SIS polizia». Quest’ultimo è stato integrato da due nuove norme fondamentali, gli articoli <i>37</i><i><sup>bis</sup></i><sup> </sup>e <i>37</i><i><sup>ter</sup></i> (rispettivamente <i>37a</i> e <i>37b</i> nella versione tedesca).</p>
<p class="absatz ">L’<i>articolo 37</i><i><sup>bis</sup></i><i> </i>crea una nuova categoria di segnalazione: le segnalazioni informative su cittadini di Paesi terzi nell’interesse dell’Unione. Non sarà Europol a inserire queste segnalazioni nel SIS. Europol potrà proporre una tale segnalazione a uno Stato membro che deciderà a sua discrezione, dopo aver eseguito una verifica e un’analisi della proposta, se procedere alla segnalazione. Europol dovrà condividere con lo Stato membro in questione tutte le informazioni sul caso in suo possesso e i risultati della sua valutazione sulla necessità e fondatezza della segnalazione informativa.</p>
<p class="absatz ">L’<i>articolo 37</i><i><sup>ter</sup></i><i> </i>disciplina le misure che lo Stato di esecuzione è tenuto ad adottare in caso di riscontri positivi su segnalazioni informative. L’obiettivo è che lo Stato segnalante ed Europol ricevano la conferma che la persona oggetto della segnalazione informativa è stata localizzata e che ottengano ulteriori informazioni sul suo conto. È quindi previsto che lo Stato membro in cui si verifica il riscontro positivo, ossia lo Stato di esecuzione, raccolga le informazioni necessarie in merito alla persona oggetto della segnalazione informativa e le trasmetta allo Stato segnalante e ad Europol. Tra queste informazioni rientrano in particolare: il fatto che la persona oggetto della segnalazione informativa sia stata localizzata; il luogo, l’ora e il motivo del controllo; l’itinerario e la destinazione del viaggio; le persone che accompagnano la persona oggetto della segnalazione informativa, di cui si può ragionevolmente presumere che siano ad essa associate; gli oggetti trasportati, compresi i documenti di viaggio e le circostanze in cui è stata localizzata la persona. Le autorità di polizia sul posto raccolgono queste informazioni discretamente e durante lo svolgimento delle loro attività abituali. La persona oggetto della segnalazione informativa non è in alcun modo informata dell’esistenza di una tale segnalazione e non deve rendersi conto che vengono raccolte informazioni sul suo conto.</p>
<div class="footnotes"><p id="fn-d7e403"><sup><a href="#fnbck-d7e403">21</a></sup><sup></sup>  Decisione di esecuzione C(2024) 290 final della Commissione del 29 gennaio 2024 che stabilisce norme dettagliate per i compiti degli uffici SIRENE e lo scambio di informazioni supplementari relative alle segnalazioni nel sistema d’informazione Schengen nel settore della cooperazione di polizia e della cooperazione giudiziaria in materia penale («manuale SIRENE – Polizia») e che abroga la decisione di esecuzione C(2021) 7901 final. Non destinata alla pubblicazione nella GU.</p></div>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Contenuto dettagliato del regolamento (UE) 2022/1190</a>
</h2>
<div class="collapseable">
<p class="absatzvor ">Il regolamento (UE) 2022/1190 modifica il regolamento «SIS polizia» al fine di consentire l’inserimento nel SIS, su proposta di Europol, di segnalazioni su cittadini di Stati terzi. Tali modifiche sono riportate in maniera dettagliata qui di seguito:</p>
<p class="titelartikelkomm man-font-style-italic ">Art. 3 <span class="man-font-style-normal">«Definizioni»</span></p>
<p class="absatz ">L’<i>articolo 3 </i>è completato come segue:</p>
<dl>
<dt>– </dt>
<dd>il <i>punto 8</i>, che definisce la nozione di <i>«indicatore di validità</i><i>»</i>, è completato con la nuova categoria delle segnalazioni informative;</dd>
<dt>– </dt>
<dd>il nuovo <i>punto</i><i> 22</i> è aggiunto per definire la nozione di <i>«cittadino di paese terzo»</i>, visto che le persone rientranti in tale gruppo possono ora essere oggetto di una segnalazione informativa.</dd>
</dl>
<p class="titelartikelkomm man-font-style-italic ">Art. 20 <span class="man-font-style-normal">«Categorie di dati»</span></p>
<p class="absatz ">L’<i>articolo</i> <i>20 </i>è modificato per completare i <i>paragrafi 1 e 2</i> con un rimando al nuovo <i>articolo 37</i><i><sup>bis</sup></i>. Riguardo alle categorie di dati nel SIS, il <i>paragrafo 1</i> precisa che tali dati sono forniti da ciascuno Stato membro e <i>«sono necessari ai fini previsti»</i> da diversi articoli, tra cui il nuovo <i>articolo 37</i><i><sup>bis</sup></i>. Nel <i>paragrafo 2 lettera a</i> è aggiunto il rimando al nuovo <i>articolo 37</i><i><sup>bis</sup></i>.</p>
<p class="titelartikelkomm man-font-style-italic ">Art. 24 <span class="man-font-style-normal">«Disposizioni generali relative agli indicatori di validità»</span></p>
<p class="absatz ">Secondo il<i> paragrafo 1</i>, uno Stato membro può chiedere che alla segnalazione sia apposto un indicatore di validità affinché non sia eseguita sul proprio territorio l’azione richiesta sulla base della segnalazione, se reputa che<i> </i>«<i>non sia compatibile con il proprio diritto nazionale, con i propri obblighi internazionali o con interessi nazionali essenziali</i>». Quale novità, il campo di applicazione della presente disposizione è esteso alle segnalazioni informative secondo l’<i>articolo 37</i><i><sup>bis</sup></i>.</p>
<p class="titelartikelkomm man-font-style-italic ">Capo IX<sup>bis</sup> <span class="man-font-style-normal">«Segnalazioni informative su cittadini di paesi terzi nell’interesse dell’Unione»</span></p>
<p class="absatz ">Questo nuovo capo inserito nel regolamento «SIS polizia» comprende i due nuovi <i>articoli 37</i><i><sup>bis</sup></i><i> </i>e<i> 37</i><i><sup>ter</sup></i>.</p>
<p class="titelartikelkomm man-font-style-italic ">Art. 37<sup>bis</sup> <span class="man-font-style-normal">«Obiettivi e condizioni di inserimento delle segnalazioni»</span></p>
<p class="absatz ">Il paragrafo 1 contiene il principio della nuova disposizione: <i>«Gli Stati membri possono inserire nel SIS segnalazioni informative su cittadini di paesi terzi nell’interesse dell’Unione […], su una proposta di Europol volta a inserire una segnalazione informativa sulla base delle informazioni ricevute dalle autorità di paesi terzi o da organizzazioni internazionali».</i></p>
<p class="absatz ">L’obiettivo di queste segnalazioni è illustrato al <i>paragrafo 2</i> e consiste nell’informare l’utenza finale del SIS del presunto coinvolgimento di cittadini di Paesi terzi in reati di terrorismo o in altri reati gravi elencati nell’<i>allegato I </i>del regolamento (UE) 2016/794 concernente il mandato di Europol, al fine di ottenere le informazioni di cui all’<i>articolo 37</i><i><sup>ter</sup></i><i> </i>del presente regolamento.</p>
<p class="absatz ">Secondo il <i>paragrafo 3</i>, Europol può proporre agli Stati membri di inserire una segnalazione informativa nel SIS soltanto se constata l’esistenza di indizi concreti che una persona intenda commettere o stia commettendo un reato di terrorismo o un altro reato grave di cui al <i>paragrafo 2</i> o se la valutazione globale sulla persona «<i>fa supporre che possa commettere uno dei reati di cui al paragrafo 2</i>». Europol deve assicurarsi precedentemente che le condizioni di cui al <i>paragrafo 4</i> siano soddisfatte.</p>
<p class="absatz ">Secondo il <i>paragrafo 4</i>, Europol può proporre di inserire nel SIS una segnalazione informativa soltanto dopo aver stabilito che la segnalazione è necessaria e giustificata. Ciò presuppone che Europol abbia eseguito un’analisi dell’affidabilità e dell’accuratezza delle informazioni ricevute da organismi dell’Unione, Paesi terzi e organizzazioni internazionali conformemente all’articolo 17 paragrafo 1 lettera b del regolamento (UE) 2016/794 e abbia constatato che sussiste almeno uno dei casi di cui al paragrafo 3. Un’interrogazione del SIS deve inoltre avere confermato che non esiste ancora una segnalazione sulla persona in questione.</p>
<p class="absatz ">Se questi requisiti sono soddisfatti, Europol può mettere a disposizione degli Stati membri le informazioni in suo possesso come pure l’esito della valutazione di cui ai paragrafi 3 e 4, nonché proporre a uno o più Stati membri di inserire una segnalazione informativa nel SIS. Europol deve informare gli Stati membri in merito a eventuali aggiunte e modifiche o errori nei dati (<i>par. 5</i>).</p>
<p class="absatz ">Lo Stato membro cui Europol ha proposto di inserire la segnalazione informativa deve verificare e analizzare i dati forniti da Europol. L’inserimento nel SIS della segnalazione informativa è a discrezione dello Stato membro (<i>par. 6</i>).</p>
<p class="absatz ">Lo Stato segnalante deve informare dell’avvenuto inserimento gli altri Stati membri ed Europol tramite lo scambio di informazioni supplementari (<i>par. 7</i>). Lo Stato membro destinatario della proposta di inserimento da parte di Europol informa entro 12 mesi gli altri Stati membri ed Europol in merito all’esito dell’analisi dei dati e alla decisione di registrare o meno la segnalazione informativa nel SIS (<i>par. 9</i>). Se dovesse tuttavia decidere di non introdurre la segnalazione informativa proposta da Europol, lo Stato membro può decidere, previo adempimento dei pertinenti requisiti, di inserire un altro tipo di segnalazione sulla stessa persona (<i>par. 8</i>).</p>
<p class="absatz ">Una volta inserita una segnalazione informativa nel SIS, Europol trasmette senza indugio allo Stato segnalante eventuali pertinenti dati complementari o modificati relativi alla segnalazione informativa (<i>par. 10</i>). Europol informa al più presto (entro due giorni lavorativi) tale Stato se è in possesso di elementi a dimostrazione del fatto che i dati registrati nel SIS siano di fatto inesatti o siano stati archiviati illecitamente (<i>par. 11</i>). Lo Stato segnalante è quindi tenuto a verificare le informazioni ottenute e, se necessario, a rettificare o cancellare i dati in questione.</p>
<p class="absatz ">Il <i>paragrafo 12</i> prevede inoltre che Europol possa proporre agli Stati membri l’inserimento di segnalazioni di oggetti, se sussistono indizi concreti che tali oggetti siano collegati a una persona oggetto di una segnalazione informativa. In tale caso la segnalazione informativa e la segnalazione di oggetti vengono connesse tra loro.</p>
<p class="absatz ">In vista dell’attuazione della nuova categoria delle segnalazioni informative nel SIS, il <i>paragrafo 13 </i>sancisce che gli Stati membri predispongano le procedure necessarie per inserire, aggiornare e cancellare nel SIS le segnalazioni informative. Il <i>paragrafo 15</i> legittima la Commissione ad adottare gli atti di esecuzione al fine di stabilire e sviluppare le norme necessarie per l’inserimento, l’aggiornamento, la cancellazione e la consultazione dei dati contenuti nella segnalazione informativa.</p>
<p class="titelartikelkomm man-font-style-italic ">Art. 37<sup>ter</sup> <span class="man-font-style-normal">«Esecuzione dell’azione richiesta nella segnalazione informativa»</span></p>
<p class="absatz ">In caso di riscontro positivo su una segnalazione informativa, lo Stato di esecuzione raccoglie e trasmette, nel limite del possibile, allo Stato segnalante le seguenti informazioni elencate nel <i>paragrafo 1</i>:</p>
<dl>
<dt>
<i>–</i> </dt>
<dd><i>«il fatto che sia stata localizzata la persona oggetto di una segnalazione informativa;</i></dd>
<dt>
<i>–</i><i> </i>
</dt>
<dd><i>il luogo, l’ora e il motivo del controllo;</i></dd>
<dt>
<i>–</i><i> </i>
</dt>
<dd><i>l’itinerario e la destinazione del viaggio;</i></dd>
<dt>
<i>–</i><i> </i>
</dt>
<dd><i>le persone che accompagnano la persona oggetto della segnalazione informativa, di cui si può ragionevolmente presumere che siano ad essa associate;</i></dd>
<dt>
<i>–</i><i> </i>
</dt>
<dd><i>gli oggetti trasportati, compresi i documenti di viaggio;</i></dd>
<dt>
<i>–</i><i> </i>
</dt>
<dd><i>le circostanze in cui è stata localizzata la persona».</i></dd>
</dl>
<p class="absatz ">Tali informazioni devono essere trasmesse allo Stato segnalante tramite lo scambio di informazioni supplementari (<i>par. 2</i>). Allo scopo di informare Europol conformemente all’articolo 48 paragrafo 8 lettera b, è necessario raccogliere le informazioni di cui al <i>paragrafo 1</i> anche quando la persona oggetto della segnalazione informativa nel SIS è localizzata nel territorio dello Stato segnalante (<i>par. 3</i>).</p>
<p class="absatz ">Lo Stato di esecuzione assicura la raccolta discreta del maggior numero possibile di informazioni durante le attività abituali svolte dalle sue autorità nazionali competenti, quindi durante i controlli di polizia o alle frontiere (<i>par. 4</i>). La raccolta di queste informazioni non deve compromettere la natura discreta dei controlli e la persona oggetto della segnalazione informativa non deve in alcun modo essere informata dell’esistenza di tale segnalazione.</p>
<p class="titelartikelkomm man-font-style-italic ">Art. 43 <span class="man-font-style-normal">«Norme specifiche per la verifica o l’interrogazione tramite fotografie, immagini del volto, dati dattiloscopici e profili DNA»</span></p>
<p class="absatz ">Il<i> paragrafo 3</i> è completato con il rimando al nuovo <i>articolo 37</i><i><sup>bis</sup></i>. Se esistono dati dattiloscopici relativi a una persona oggetto di una segnalazione informativa, questi possono essere confrontati con i dati dattiloscopici nel SIS rinvenuti sul luogo di un reato grave o di un reato di terrorismo.</p>
<p class="titelartikelkomm man-font-style-italic ">Art. 48 <span class="man-font-style-normal">«Accesso di Europol ai dati SIS»</span></p>
<p class="absatz ">Il <i>paragrafo</i><i> 8</i> è integrato con le informazioni che gli Stati membri trasmettono a Europol tramite lo scambio di informazioni supplementari in caso di riscontro positivo su una segnalazione informativa:</p>
<dl>
<dt>
<i>–</i><i> </i>
</dt>
<dd>
<i>«in merito a qualsiasi riscontro positivo (hit) su segnalazioni informative inserite nel SIS a norma dell’articolo 37</i><i><sup>bis</sup></i><i> (lett. a);</i>
</dd>
<dt>
<i>–</i><i> </i>
</dt>
<dd>
<i>se la persona oggetto della segnalazione informativa è stata localizzata nel territorio dello Stato membro segnalante</i><i> </i><i>a norma dell’articolo 37</i><i><sup>ter</sup></i><i>, paragrafo 3 (lett. b);</i>
</dd>
<dt>
<i>–</i><i> </i>
</dt>
<dd>
<i>in merito a qualsiasi riscontro positivo (hit) su segnalazioni relative a reati di terrorismo che non sono inserite nel SIS ai sensi dell’articolo 37</i><i><sup>bis</sup></i><i> (lett. c). Gli Stati membri possono eccezionalmente non informare Europol dei riscontri positivi (hits) su segnalazioni di cui alla lettera c) del presente paragrafo, qualora ciò compromettesse le indagini in corso, la sicurezza di una persona, o fosse in contrasto con gli interessi essenziali della sicurezza dello Stato membro segnalante».</i>
</dd>
</dl>
<p class="titelartikelkomm man-font-style-italic ">Art. 53 <span class="man-font-style-normal">«Periodo di riesame delle segnalazioni di persone»</span></p>
<p class="absatz ">I <i>paragrafi 4, 6 e 7</i> sono adeguati al fine di tener conto delle segnalazioni informative introdotte con il nuovo <i>articolo 37</i><i><sup>bis</sup></i>. Lo Stato segnalante può inserire la segnalazione per un periodo di un anno e riesamina la necessità di mantenere la segnalazione entro tale periodo (<i>par. 4</i>). La segnalazione può essere mantenuta oltre il periodo di riesame se, a seguito di una valutazione individuale globale che è registrata, ciò è necessario e proporzionato alle finalità per le quali la segnalazione stessa è stata inserita (<i>par. 6</i>). In caso contrario, le segnalazioni informative sono cancellate automaticamente allo scadere del periodo di riesame (<i>par. 7</i>).</p>
<p class="titelartikelkomm man-font-style-italic ">Art. 54 <span class="man-font-style-normal">«Periodo di riesame delle segnalazioni di oggetti»</span></p>
<p class="absatz ">Il<i> paragrafo 3 </i>è completato con un rimando al nuovo <i>articolo 37</i><i><sup>bis</sup></i>. Ciò non tange il principio secondo cui le segnalazioni di oggetti sono conservate soltanto finché sono conservate le pertinenti segnalazioni di persone.</p>
<p class="titelartikelkomm man-font-style-italic ">Art. 55 <span class="man-font-style-normal">«Cancellazione delle segnalazioni»</span></p>
<p class="absatz ">Le modalità di cancellazione di segnalazioni informative sono definite nel nuovo <i>paragrafo 4 </i><i><sup>bis</sup></i>:</p>
<p class="absatzkurs man-font-style-italic ">«Le segnalazioni informative a norma dell’articolo 37<sup>bis</sup> sono cancellate:</p>
<dl>
<dt>
<i>a)</i><i> </i>
</dt>
<dd><i>allo scadere del termine di validità della segnalazione conformemente all’articolo 53; o</i></dd>
<dt>
<i>b)</i><i> </i>
</dt>
<dd><i>su decisione dell’autorità competente dello Stato membro segnalante, anche, se del caso, su proposta di Europol».</i></dd>
</dl>
<p class="absatz ">Anche il <i>paragrafo 7</i> è completato con un rimando al nuovo <i>articolo 37</i><i><sup>bis</sup></i>. Una segnalazione di oggetti inserita nel SIS sulla base di quest’ultimo articolo è cancellata, se è cancellata la segnalazione informativa relativa alla persona alla quale si ricollega l’oggetto.</p>
<p class="titelartikelkomm man-font-style-italic ">Art. 56<span class="man-font-style-normal"> «Trattamento dei dati SIS»</span></p>
<p class="absatz ">I<i> paragrafi 1 e 5 </i>sono completati con un rimando al nuovo <i>articolo 37</i><i><sup>bis</sup></i>. I dati in relazione con una segnalazione informativa devono essere, in linea di principio, trattati unicamente per le finalità stabilite dall’<i>articolo 37</i><i><sup>bis</sup></i><i> </i>(<i>par. 1</i>). Si può derogare a tale norma unicamente se l’ulteriore trattamento è <i>«connesso a un caso specifico»</i> ed è <i>«giustificato dalla necessità di prevenire una minaccia grave ed imminente per l’ordine pubblico e la sicurezza pubblica, da fondati motivi di sicurezza nazionale o ai fini della prevenzione di un reato grave»</i> (<i>par. 5</i>). In tale caso occorre ottenere l’autorizzazione preventiva dello Stato segnalante.</p>
<p class="titelartikelkomm man-font-style-italic ">Art. 74<span class="man-font-style-normal"> «Controllo e statistiche»</span></p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Il nuovo <i>paragrafo 5</i><i><sup>bis</sup></i> prevede che gli Stati membri, Europol e l’Agenzia europea per la gestione operativa dei sistemi IT su larga scala nello spazio di libertà, sicurezza e giustizia<i> «forniscono alla Commissione le informazioni necessarie per contribuire alla valutazione e alle relazioni di cui all’articolo 68 del regolamento (UE) 2016/794».</i></p>
<p class="titelartikelkomm man-font-style-italic ">Art. 79 <span class="man-font-style-normal">«Entrata in vigore, inizio delle attività e applicazione»</span></p>
<p class="absatz ">Il nuovo <i>paragrafo 7</i> disciplina l’entrata in vigore delle disposizioni sulle segnalazioni informative. Quando gli Stati membri avranno adottato le disposizioni tecniche e procedurali necessarie per trattare le segnalazioni informative, la Commissione, a sua volta, adotterà una decisione che stabilisce la data a decorrere dalla quale gli Stati membri potranno iniziare l’inserimento, l’aggiornamento e la cancellazione delle segnalazioni informative nel SIS conformemente all’<i>articolo 37</i><i><sup>bis</sup></i>.</p>
</div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Punti essenziali del testo di attuazione</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 La normativa proposta</a>
</h2>
<div class="collapseable"><p class="absatzvor ">Le basi giuridiche necessarie affinché la Svizzera possa inserire segnalazioni informative nel SIS, quindi essenzialmente la trasposizione del nuovo <i>articolo 37</i><i><sup>bis</sup></i> del regolamento «SIS polizia», sono create mediante una modifica della LSIP. Il trattamento da parte della Svizzera di riscontri positivi su segnalazioni informative in applicazione del nuovo <i>articolo 37</i><i><sup>ter</sup></i> del regolamento «SIS polizia» sarà trasposto a livello di ordinanza con una modifica dell’ordinanza N-SIS. Questa procedura è conforme al diritto vigente per quanto riguarda i livelli di regolamentazione: la legge formale, quindi l’articolo 16 LSIP, stabilisce le singole categorie di segnalazioni utilizzate nel SIS, mentre le misure da adottare dalle autorità svizzere per attuare una segnalazione sono disciplinate nell’ordinanza N-SIS (capitolo 6). Le altre disposizioni introdotte nel regolamento «SIS polizia» dal regolamento (UE) 2022/1190 sono direttamente applicabili (come quelle dell’art. 48 o 74), riguardano soltanto autorità dell’UE (come l’art. 79) o sono già contemplate dal diritto svizzero vigente (come le modifiche agli art. 53–55 e 56, coperte rispettivamente dagli art. 43 segg. e 38 dell’ordinanza N-SIS).</p></div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Attuazione</a>
</h2>
<div class="collapseable">
<p class="absatzvor ">In Svizzera l’attuazione pratica del nuovo strumento costituito dalle segnalazioni informative su proposta di Europol è eseguita, sul piano tecnico, mediante un’interazione tra due sistemi d’informazione di polizia della Confederazione: il sistema di ricerca informatizzato di polizia (RIPOL) di cui all’articolo 15 LSIP e la parte nazionale del Sistema d’informazione Schengen (N-SIS) di cui all’articolo 16 LSIP. Il SIS è un sistema d’informazione nel quale possono essere segnalati oggetti rubati nonché persone ricercate dalla polizia a scopo di estradizione, che sono oggetto di un divieto d’entrata o di una decisione di allontanamento oppure che sono scomparse. Il SIS è composto da un sistema centrale (C-SIS) e un sistema nazionale (N-SIS). RIPOL è il cosiddetto sistema sorgente per tutte le categorie di segnalazioni nel SIS, quindi il sistema in cui sono registrati originariamente i dati in vista di una segnalazione nel SIS (così come il sistema d’informazione sulla migrazione [SIMIC], ovvero il registro dei dati personali dei cittadini stranieri che vivono in Svizzera, è il sistema sorgente delle segnalazioni nel SIS per il settore della migrazione). Quale sistema sorgente, RIPOL permette di accedere ai dati del N-SIS<sup><a href="#fn-d7e833" id="fnbck-d7e833">22</a></sup>.</p>
<p class="absatz ">La Svizzera attua le proposte di Europol sull’inserimento di segnalazioni informative relative a cittadini di Paesi terzi in due tappe.</p>
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Prima tappa: inserimento della segnalazione informativa</p>
<p class="absatz ">Europol trasmette alla Svizzera le sue proposte di segnalazioni informative su cittadini di Paesi terzi (comprese le informazioni su tali persone) tramite il canale di informazione SIENA. In concreto, le proposte di segnalazione giungono alla Centrale operativa e d’allarme (EAZ) di fedpol che funge da «Single point of contact» (SPOC) per l’intero scambio di informazioni di polizia. L’EAZ registra le informazioni nel sistema di gestione delle pratiche e degli atti di fedpol di cui all’articolo 18 LSIP e le trasmette per ulteriore trattamento a un servizio specializzato all’interno di fedpol. Compete a questo servizio decidere se la Svizzera accetterà la proposta di Europol di segnalazione informativa e procedere alla registrazione nel SIS. Il servizio verifica e analizza dunque la proposta di Europol relativa all’inserimento della segnalazione informativa (ai sensi del nuovo art. 37<sup>bis</sup> par. 6 del regolamento «SIS polizia»), concentrandosi sull’affidabilità della fonte delle informazioni e sull’accuratezza delle informazioni relative alla persona interessata. A tal fine può chiedere, se necessario, informazioni complementari a Europol. Se queste informazioni contengono indizi relativi a un Cantone specifico, fedpol si mette in contatto con la pertinente polizia cantonale. Si può tuttavia supporre che le proposte di Europol trasmesse alla Svizzera non presenteranno un collegamento specifico con il nostro Paese; eventuali informazioni concernenti una persona per esempio domiciliata in Svizzera verrebbero infatti comunicate, come di consueto, tramite SIENA. L’ulteriore svolgimento del processo di verifica interna a fedpol sarà disciplinato a un livello di regolamentazione inferiore. Su questa base, il servizio specializzato di fedpol valuterà se vi sono motivi sufficienti per ritenere che la persona interessata abbia commesso un reato grave di competenza di Europol di cui all’allegato I del regolamento (UE) 2016/794, se vi abbia partecipato o intenda commetterlo. L’obiettivo è quello di determinare in via definitiva se l’adeguatezza, la pertinenza e l’importanza di un caso specifico giustifichino l’inserimento della segnalazione informativa nel SIS (consid. 8 del regolamento [UE] 2022/1190).</p>
<p class="absatz ">Il servizio responsabile di fedpol informa entro 12 mesi gli altri Stati Schengen ed Europol in merito all’esito della verifica e dell’analisi dei dati nonché alla decisione di dare seguito o meno alla proposta di Europol relativa alla segnalazione informativa (art. 37<sup>bis</sup> par. 9). In caso affermativo, registra la ricerca in RIPOL, dove attiva anche la ricerca nel SIS.</p>
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Seconda tappa: comunicazione di riscontri positivi</p>
<p class="absatz ">In caso di riscontro positivo su una segnalazione informativa ai sensi dell’articolo 37<sup>bis</sup> (da parte della Svizzera o di un altro Stato Schengen), l’utente finale è informato di dover raccogliere discretamente, nell’ambito delle sue attività abituali e senza che la persona oggetto del controllo se ne accorga, le informazioni seguenti (art. 37<sup>ter</sup>):</p>
<dl>
<dt>– </dt>
<dd>il fatto che sia stata localizzata la persona oggetto della segnalazione e le circostanze del controllo (luogo, ora, motivo del controllo);</dd>
<dt>– </dt>
<dd>l’itinerario e la destinazione del viaggio;</dd>
<dt>– </dt>
<dd>se del caso, le persone che accompagnano la persona oggetto della segnalazione, sempre che si possa ragionevolmente presumere che tali persone siano ad essa associate;</dd>
<dt>– </dt>
<dd>gli oggetti trasportati dalla persona in questione (compresi i documenti di viaggio).</dd>
</dl>
<p class="absatz ">Va raccolto discretamente il maggior numero possibile delle informazioni menzionate sopra, senza tuttavia mettere a rischio la natura discreta della misura di controllo e senza informare la persona oggetto del controllo dell’esistenza della segnalazione SIS. In questo modo s’intende garantire che le indagini di Europol, e di qualsiasi altra autorità (p. es. una polizia cantonale), non siano compromesse.</p>
<p class="absatz ">Le informazioni raccolte sono trasmesse all’ufficio SIRENE, che avvia le «misure necessarie» come per qualsiasi altra segnalazione di persone secondo il vigente articolo 9 lettera a<sup>bis</sup> dell’ordinanza N-SIS. L’articolo 37<sup>ter</sup> definisce le misure da eseguire nello specifico in virtù del diritto europeo, mentre nel diritto nazionale le misure saranno disciplinate nell’ambito della futura modifica dell’ordinanza N-SIS (v. n. 4.1). Se vi è un riscontro positivo, l’ufficio SIRENE ne informa Europol e l’ufficio SIRENE dello Stato membro segnalante (art. 48 par. 1 della decisione di esecuzione C(2024) 290 final). Eccezionalmente, può decidere di non informare Europol in merito al riscontro positivo, se la trasmissione di informazione rischia di compromettere le indagini in corso o la sicurezza di una persona o di pregiudicare interessi essenziali in materia di sicurezza dello Stato segnalante (art. 48). La raccolta e lo scambio di informazioni si svolgono sostanzialmente secondo la medesima procedura applicata alla sorveglianza discreta di cui all’articolo 15 capoverso 1 lettera j<sup>bis</sup> LSIP.</p>
<p class="absatz ">L’ufficio SIRENE funge inoltre da interlocutore per tutte le autorità partner nazionali in caso di riscontro positivo (art. 355<i>e</i> cpv. 2 del Codice penale [CP]<sup><a href="#fn-d7e894" id="fnbck-d7e894">23</a></sup>).</p>
<div class="footnotes">
<p id="fn-d7e833"><sup><a href="#fnbck-d7e833">22</a></sup><sup></sup>  Cfr. messaggio del Consiglio federale del 6 marzo 2020 relativo all’approvazione e alla trasposizione nel diritto svizzero degli scambi di note tra la Svizzera e l’UE concernenti il recepimento delle basi legali sull’istituzione, l’esercizio e l’uso del sistema d’informazione Schengen (SIS) (Sviluppi dell’acquis di Schengen) e alla modifica della legge federale sul sistema d’informazione per il settore degli stranieri e dell’asilo, <a href="https://fedlex.data.admin.ch/eli/fga/2020/794" target="_blank">FF <b>2020</b> 3117</a>, in particolare 3183 (commento all’art. 15 D-LSIP).</p>
<p id="fn-d7e894"><sup><a href="#fnbck-d7e894">23</a></sup><sup></sup>  <a href="https://fedlex.data.admin.ch/eli/cc/54/757_781_799" target="_blank">RS <b>311.0</b></a></p>
</div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Commento ai singoli articoli</a>
</h1>
<div class="collapseable">
<p class="absatzvor-kurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">Osservazione preliminare sulla sistematica legislativa delle nuove disposizioni della LSIP</p>
<p class="absatz ">Il regolamento (UE) 2022/1190 ha aggiunto la segnalazione informativa su cittadini di Paesi terzi alle categorie di segnalazioni già previste dal regolamento «SIS polizia». Vista la vicinanza materiale con le segnalazioni per la ricerca di persone e oggetti di cui all’articolo 36 del regolamento «SIS polizia» (misure corrispondenti previste all’art. 37), le nuove segnalazioni informative sono state introdotte come articolo 37<sup>bis</sup> e le relative misure come articolo 37<sup>ter</sup>. Nel diritto nazionale, la segnalazione di cui all’articolo 36 del regolamento «SIS polizia» è stata trasposta nell’articolo 16 capoverso 2 lettera g LSIP. Per motivi di vicinanza materiale, anche la nuova disposizione sulla segnalazione informativa relativa a cittadini di Paesi terzi è quindi stata introdotta, all’articolo 16 (Parte nazionale del Sistema d’informazione Schengen), e più precisamente al capoverso 2 lettera g<sup>bis</sup>. La necessità di disciplinare le segnalazioni informative nell’ambito del sistema d’informazione RIPOL è stata trasposta, sempre per le stesse ragioni di vicinanza materiale, nell’articolo 15 D-LSIP (Sistema di ricerca informatizzato di polizia), e più precisamente al capoverso 1 lettera k<sup>bis</sup> D-LSIP.</p>
<p class="titelartikelkomm man-font-style-italic ">Art. 15 cpv. 1 lett. k<sup>bis</sup> e 3 lett. j</p>
<p class="absatz ">RIPOL è il sistema sorgente per le segnalazioni nel SIS (v. n. 4.2). Il catalogo dei compiti di cui all’articolo 15 LSIP va quindi completato con la raccolta e lo scambio di informazioni sul presunto coinvolgimento di cittadini di Paesi terzi in reati di terrorismo o altri reati gravi ai sensi dell’allegato 4 D-LSIP.</p>
<p class="absatz ">Per motivi tecnici, in generale le segnalazioni nel SIS possono essere effettuate a livello nazionale soltanto tramite RIPOL. Questo vale quindi anche per la nuova categoria delle segnalazioni informative su cittadini di Paesi terzi. Anche le segnalazioni informative vanno pertanto integrate nell’articolo 15 capoverso 1. A livello di contenuto, le segnalazioni informative su cittadini di Paesi terzi si distinguono dalle segnalazioni di cui all’articolo 15 capoverso 1 lettera k in un punto centrale: possono essere proposte unicamente da Europol e non sono perciò effettuate come segnalazioni puramente nazionali. Di conseguenza, sono disciplinate separatamente nella nuova <i>lettera k</i><i><sup>bis</sup></i>.</p>
<p class="absatz ">Conformemente al vigente articolo 15 capoverso 3 lettera a LSIP, fedpol è autorizzato a diffondere segnalazioni tramite RIPOL «per l’adempimento dei compiti secondo il capoverso 1». Con la presente modifica, questi compiti includeranno anche le segnalazioni informative su cittadini di Paesi terzi inserite su proposta di Europol.</p>
<p class="absatz ">Il vigente articolo 15 capoverso 3 lettera j autorizza le autorità cantonali a registrare segnalazioni in RIPOL. Tuttavia, visto che secondo il nuovo articolo 16 capoverso 4<sup>bis</sup> D-LSIP unicamente fedpol può inserire, su proposta di Europol, segnalazioni informative su cittadini di Paesi terzi, nell’<i>articolo 15 capoverso 3 lettera j </i>va precisato che le autorità cantonali di polizia sono escluse da questa categoria di segnalazione in RIPOL.</p>
<p class="titelartikelkomm man-font-style-italic ">Art. 16 cpv. 2 lett. g<sup>bis</sup>, 4, frase introduttiva, 4<sup>bis</sup> e 6</p>
<p class="absatz ">L’elenco dei compiti del N-SIS di cui al capoverso 2<i> </i>è completato con la <i>lettera g</i><i><sup>bis</sup></i>, che disciplina il nuovo compito di raccogliere e scambiare informazioni sul presunto coinvolgimento di cittadini di Paesi terzi in reati di terrorismo o altri reati gravi secondo l’allegato 4 D-LSIP. In questo modo, la nuova categoria di segnalazione viene sancita formalmente anche nel diritto nazionale.</p>
<p class="absatz ">Conformemente alla versione vigente della frase introduttiva dell’articolo 16 capoverso 4, i compiti di cui al capoverso 2 possono essere adempiuti dalle dieci autorità o categorie di autorità elencate al capoverso 4. La diffusione delle segnalazioni informative su proposta di Europol secondo l’articolo 16 capoverso 2 lettera g<sup>bis</sup> D-LSIP è tuttavia una prerogativa di fedpol (v. commento al cpv. 4<sup>bis</sup>). Ciò rende necessario limitare il rimando nella <i>frase introduttiva</i> del capoverso 4. Secondo il tenore vigente, quest’ultima fa riferimento ai «compiti di cui al capoverso 2» e deve quindi essere modificata in modo da restringere il campo d’applicazione ai «compiti di cui al capoverso 2 lettere a–g e h–r». Il compito previsto dalla <i>lettera g</i><i><sup>bis</sup></i> (segnalazioni informative su cittadini di Paesi terzi) è così escluso dal rimando.</p>
<p class="absatz ">A prescindere dall’introduzione del nuovo strumento delle segnalazioni informative su cittadini di Paesi terzi, la presente modifica di legge costituisce l’opportunità per ottimizzare il tenore vigente della frase introduttiva sul piano redazionale: la formulazione secondo cui i vari uffici menzionati possono «comunicare segnalazioni da inserire nel N-SIS» è fuorviante perché lascia intendere che il N-SIS sia un sistema d’informazione autonomo nel quale le segnalazioni in questione vengono «inserite». In realtà, le segnalazioni della Svizzera nel SIS tecnicamente sono registrate nel Sistema d’informazione centrale di Schengen (CS-SIS). L’espressione «N-SIS» non designa invece un sistema d’informazione autonomo, bensì l’intero sistema nazionale che comprende SIRENE-IT, «Schengen national adapter», «Schengen national interface», «Alert manager» e, elemento particolarmente importante nella fattispecie, la copia nazionale del SIS (NS-SIS, da distinguere dal CS-SIS). Il nuovo tenore della frase introduttiva del capoverso 4 precisa pertanto che gli uffici interessati possono «comunicare segnalazioni da diffondere nel N-SIS». Il contenuto della frase introduttiva resta invariato.</p>
<p class="absatz ">Secondo l’articolo 37<sup>bis</sup> del regolamento «SIS polizia», Europol è autorizzato a rivolgersi a uno Stato Schengen al fine di proporre una segnalazione informativa. Il compito dello Stato Schengen, previsto dall’articolo 37<sup>bis</sup> paragrafo 6, di verificare e analizzare la proposta di Europol relativa all’inserimento di una segnalazione informativa nel SIS e di decidere se procedere a tale registrazione, va applicato sul piano nazionale ed è attribuito a fedpol conformemente al <i>capoverso 4</i><i><sup>bis</sup></i>. Per la Svizzera, fedpol costituisce infatti il destinatario finale esclusivo del canale di informazione SIENA per lo scambio di informazioni con Europol (v. n. 4.2).</p>
<p class="absatz ">L’entrata in vigore, il 1° settembre 2023, della revisione totale della legge federale del 25 settembre 2020<sup><a href="#fn-d7e980" id="fnbck-d7e980">24</a></sup> sulla protezione dei dati (LPD) ha comportato l’abrogazione della legge del 28 settembre 2018 sulla protezione dei dati in ambito Schengen<sup><a href="#fn-d7e991" id="fnbck-d7e991">25</a></sup>. Il vigente articolo 16 capoverso 6 LSIP era stato inserito nell’ambito della modifica del 25 settembre 2020 della legge federale del 16 dicembre 2005<sup><a href="#fn-d7e1004" id="fnbck-d7e1004">26</a></sup> sugli stranieri e la loro integrazione (LStrI) insieme a una disposizione identica nella LStrI stessa (art. 109<i>a</i> cpv. 4). Mentre l’atto normativo relativo a questa modifica della LStrI conteneva già una disposizione di coordinamento relativa all’abrogazione dell’articolo 109<i>a</i> capoverso 4 in vista dell’entrata in vigore della LPD<sup><a href="#fn-d7e1020" id="fnbck-d7e1020">27</a></sup>, una tale regolamentazione per abrogare contemporaneamente l’articolo 16 capoverso 6 LSIP era invece stata omessa inavvertitamente. La presente modifica della LSIP offre pertanto l’opportunità per abrogare questa disposizione.</p>
<p class="titelartikelkomm man-font-style-italic ">Allegato 4</p>
<p class="absatz ">Le segnalazioni informative dipendono da un catalogo di reati: secondo l’articolo 37<sup>bis</sup> paragrafo 2 del regolamento «SIS polizia», lo scopo delle segnalazioni informative è «di informare gli utenti finali che interrogano il SIS del presunto coinvolgimento di cittadini di paesi terzi in reati di terrorismo o in altre forme gravi di criminalità elencate all’allegato I del regolamento (UE) 2016/794, al fine di ottenere le informazioni di cui all’articolo 37<sup>ter</sup> del presente regolamento». Il regolamento (UE) 2016/794 del Parlamento europeo e del Consiglio non fa parte dell’acquis di Schengen. Il regolamento e il suo allegato I non espletano pertanto alcun effetto giuridicamente vincolante per la Svizzera. Occorre tuttavia tenerne conto nell’ambito della trasposizione del regolamento (UE) 2022/1190 e riprodurre il contenuto dell’allegato I, e quindi il catalogo di reati ivi contenuto, nel diritto nazionale con un elenco equivalente secondo la legislazione svizzera. A tal fine nella LSIP viene integrato un nuovo allegato 4.</p>
<p class="absatz ">L’allegato elenca nella colonna a sinistra le forme di criminalità di cui all’allegato I del regolamento (UE) 2016/794 e nella colonna a destra le fattispecie penali equivalenti secondo il diritto svizzero (CP e diritto penale accessorio). Il catalogo di reati secondo l’allegato I del regolamento (UE) 2016/794 in combinato disposto con l’articolo 37<sup>bis</sup> del regolamento «SIS polizia» ha carattere vincolante per la Svizzera. Non è quindi possibile stralciare singole forme di criminalità o aggiungerne altre. La colonna a sinistra dell’allegato 4 D-LSIP riprende pertanto in modo invariato l’elenco delle forme di criminalità di cui all’allegato I del regolamento (UE) 2016/794, con un’unica eccezione: per motivi redazionali, nel caso delle forme di criminalità «truffe e frodi» e «reati contro gli interessi finanziari dell’Unione» (n. 15 della colonna a sinistra), i reati corrispondenti nel diritto nazionale sono raggruppati tematicamente. Invertendo la prospettiva, ossia valutando quali fattispecie penali del diritto svizzero (colonna di destra) corrispondessero in termini materiali e sul piano della gravità alle singole forme di criminalità secondo le prescrizioni dell’UE, si è tenuto conto di due criteri: sono cioè state riportate solo ed esclusivamente le fattispecie penali che corrispondono materialmente a una forma di criminalità secondo il diritto dell’UE e che sono passibili di una pena o di una misura di sicurezza privative della libertà di almeno tre anni. Questo secondo criterio, che risulta dall’articolo 36 del regolamento «SIS polizia», va interpretato nel senso che. per la comprensione della nozione di reato grave, è determinante la decisione quadro 2002/584/GAI<sup><a href="#fn-d7e1044" id="fnbck-d7e1044">28</a></sup> relativa al mandato d’arresto europeo. L’articolo 2 paragrafo 2 qualifica come gravi i reati se «il massimo della pena o della misura di sicurezza privative della libertà per tali reati è pari o superiore a tre anni». Visto che per le segnalazioni informative occorre anche un legame con le «forme gravi di criminalità elencate all’allegato I del regolamento (UE) 2016/794» (cfr. art. 37<sup>bis</sup> par. 2 del regolamento «SIS polizia») e che il catalogo di reati del regolamento (UE) 2016/794 menziona soltanto la «criminalità grave» (cfr. art. 3 par. 1), nell’interesse della coerenza concettuale secondo cui nozioni identiche in un atto normativo debbano essere comprese in modo identico, la soglia di punibilità del mandato d’arresto europeo è utilizzata per analogia anche nell’ambito delle segnalazioni informative al fine di determinare il livello di gravità richiesto dei reati. Considerato che il numero 15 dell’allegato 4 D-LSIP menziona specificamente la legge federale del 22 marzo 1974<sup><a href="#fn-d7e1054" id="fnbck-d7e1054">29</a></sup> sul diritto penale amministrativo, occorre tenere conto del fatto che questa legge è attualmente oggetto di una revisione totale.</p>
<div class="footnotes">
<p id="fn-d7e980"><sup><a href="#fnbck-d7e980">24</a></sup><sup></sup>  <a href="https://fedlex.data.admin.ch/eli/cc/2022/491" target="_blank">RS <b>235.1</b></a></p>
<p id="fn-d7e991"><sup><a href="#fnbck-d7e991">25</a></sup><sup></sup>  LPD, allegato 1: Abrogazione e modifica di altri atti normativi, cifra I, n. 2, <a href="https://fedlex.data.admin.ch/eli/oc/2022/491" target="_blank">RU <b>2022</b> 491</a>.</p>
<p id="fn-d7e1004"><sup><a href="#fnbck-d7e1004">26</a></sup><sup></sup>  <a href="https://fedlex.data.admin.ch/eli/cc/2007/758" target="_blank">RS <b>142.20</b></a></p>
<p id="fn-d7e1020"><sup><a href="#fnbck-d7e1020">27</a></sup><sup></sup>  <a href="https://fedlex.data.admin.ch/eli/oc/2023/147" target="_blank">RU <b>2023</b> 147</a></p>
<p id="fn-d7e1044"><sup><a href="#fnbck-d7e1044">28</a></sup><sup></sup>  Decisione quadro del Consiglio, del 13 giugno 2002, relativa al mandato d’arresto europeo e alle procedure di consegna tra Stati membri, GU L 190 del 18.7.2002, pag. 1.</p>
<p id="fn-d7e1054"><sup><a href="#fnbck-d7e1054">29</a></sup><sup></sup>  <a href="https://fedlex.data.admin.ch/eli/cc/1974/1857_1857_1857" target="_blank">RS <b>313.0</b></a></p>
</div>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<p class="absatzvor ">Il regolamento (UE) 2022/1190 non crea alcuna banca dati nuova né canali supplementari per scambiare informazioni di polizia all’interno dello spazio Schengen, visto che si tratta di un adeguamento circoscritto del SIS. Da un punto di vista tecnico, la sua trasposizione si concentrerà sulle due tappe principali menzionate in precedenza: l’inserimento di segnalazioni informative nel SIS su proposta di Europol e la comunicazione di riscontri positivi relativi a tali segnalazioni (v. n. 4.2).</p>
<p class="absatz ">Durante la prima tappa Europol trasmetterà a fedpol, tramite il canale SIENA, le informazioni sulla segnalazione proposta. Fedpol le verificherà procedendo in seguito, se del caso, all’inserimento di una segnalazione nel SIS. Come per le altre categorie di segnalazioni SIS, RIPOL servirà da sistema sorgente per creare, gestire e infine cancellare le segnalazioni. L’attuazione di questa procedura è considerata piuttosto semplice, vista la sua compatibilità con la struttura esistente. La stima attuale dei costi unici per l’attuazione tecnica è di 100 000 franchi.</p>
<p class="absatz ">In caso di riscontro positivo relativo a una segnalazione informativa, la procedura è la seguente: durante una consultazione nel SIS risulta un riscontro positivo su una segnalazione registrata e diffusa nel SIS da un altro Stato Schengen. L’utente SIS è informato dell’esistenza di una segnalazione informativa. Il riscontro positivo è trasmesso, tramite i canali esistenti, all’ufficio SIRENE Svizzera, che lo comunica a sua volta all’ufficio SIRENE dello Stato segnalante. L’onere causato dall’attuazione di questa procedura è ritenuto piuttosto basso, dato che sono utilizzati processi e canali già in uso. Gli adeguamenti necessari riguardano la modifica dei moduli esistenti o la creazione di nuovi moduli e di una nuova categoria di segnalazione. La stima dei costi unici per l’attuazione di questa parte è di 50 000 franchi.</p>
<p class="absatz ">Oltre a questi costi unici, il cui importo ammonterebbe complessivamente a 150 000 franchi, la trasposizione del regolamento (UE) 2022/1190 non genererà costi di esercizio supplementari né richiederà personale aggiuntivo. Va precisato che è considerato poco probabile che Europol si rivolgerà in via prioritaria alla Svizzera, che non è uno Stato membro di Europol, per l’inserimento di segnalazioni informative nel SIS. Il trattamento delle proposte di Europol relative a segnalazioni informative da inserire nel SIS non dovrebbe pertanto generare un carico di lavoro elevato per fedpol.</p>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni</a>
</h2>
<div class="collapseable">
<p class="absatzvor ">L’attuazione tecnica e l’adeguamento delle basi giuridiche saranno realizzati a livello di Confederazione. I Cantoni che nelle loro legislazioni hanno già disciplinato la sorveglianza discreta e il controllo mirato non dovranno introdurre normative aggiuntive. In linea di principio, i Cantoni saranno interessati dal regolamento soltanto qualora un agente di polizia si veda confrontato, durante il controllo di una persona, con una segnalazione informativa concernente la persona oggetto del controllo. In tale eventualità, l’agente in questione dovrà applicare l’apposita procedura in caso di riscontro positivo, tenendo conto di eventuali modalità particolari concernenti le segnalazioni informative, che saranno oggetto del diritto di esecuzione.</p>
<p class="absatz ">Il rafforzamento della cooperazione con Europol derivante dal regolamento (UE) 2022/1190 comporta un beneficio in termini di sicurezza anche per i Cantoni. Questo regolamento permetterà inoltre di incrementare la sicurezza nello spazio Schengen grazie ai nuovi dati su potenziali criminali che saranno inseriti nel SIS.</p>
</div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor ">Il decreto federale che approva e traspone nel diritto svizzero lo scambio di note tra la Svizzera e l’UE concernente il recepimento del regolamento (UE) 2022/1190 si basa sull’articolo 54 capoverso 1 Cost., secondo cui gli affari esteri competono alla Confederazione. La LSIP si fonda sull’articolo 57 capoverso 2 Cost. nonché sulla competenza non scritta della Confederazione di salvaguardare la sicurezza interna ed esterna (cosiddetta competenza intrinseca della Confederazione). Quanto alle competenze della Confederazione desumibili dall’esistenza e dalla natura dello Stato federale e per le quali non esiste un’attribuzione esplicita, secondo la prassi attuale è indicato, in via sostitutiva, l’articolo 173 capoverso 2 Cost. La presente revisione verte sui sistemi d’informazione di cui agli articoli 15 e 16 e sull’allegato 4 D-LSIP e permette di adempiere compiti federali disciplinati in altre leggi federali rette ciascuna da propri principi costituzionali (come l’art. 123 cpv. 1 Cost.).</p>
<p class="absatz ">L’articolo 184 capoverso 2 Cost. autorizza il Consiglio federale a firmare e ratificare trattati internazionali. Secondo l’articolo 166 capoverso 2 Cost., l’Assemblea federale approva i trattati internazionali, sempre che per la loro conclusione non sia responsabile il Consiglio federale in virtù di una legge o di un trattato internazionale (cfr. art. 24 cpv. 2 della legge del 13 dicembre 2002<sup><a href="#fn-d7e1091" id="fnbck-d7e1091">30</a></sup> sul Parlamento [LParl] e art. 7<i>a</i> cpv. 1 LOGA). Nella fattispecie, il Consiglio federale non dispone della competenza esclusiva in materia di conclusione per recepire il presente regolamento dell’UE.</p>
<div class="footnotes"><p id="fn-d7e1091"><sup><a href="#fnbck-d7e1091">30</a></sup><sup></sup>  <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p></div>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con gli impegni internazionali della Svizzera</a>
</h2>
<div class="collapseable">
<p class="absatzvor ">Recependo il presente sviluppo dell’acquis di Schengen, la Svizzera adempie i propri obblighi sanciti dall’AAS. Il superamento da parte della Svizzera del termine di due anni previsto dall’AAS non dovrebbe comportare ripercussioni, a condizione che la Svizzera sia poi pronta per l’attuazione tecnica della nuova funzionalità, che non avverrà tuttavia prima di fine 2025 (v. n. 1.4). L’inserimento di segnalazioni informative nel SIS su proposta di Europol, come sancito dal regolamento (UE) 2022/1190, sarà subordinato alle usuali verifiche eseguite prima di ogni segnalazione nel SIS. Le misure previste sono compatibili con la Convenzione del 4 novembre 1950<sup><a href="#fn-d7e1108" id="fnbck-d7e1108">31</a></sup> per la salvaguardia dei diritti dell’uomo e delle libertà fondamentali (CEDU), il Patto internazionale del 16 dicembre 1966<sup><a href="#fn-d7e1119" id="fnbck-d7e1119">32</a></sup> relativo ai diritti civili e politici (Patto ONU II) e gli altri impegni internazionali della Svizzera in tale ambito. La trasposizione del regolamento (UE) 2022/1190 e le concomitanti modifiche di legge sono quindi conformi agli impegni internazionali della Svizzera.</p>
<div class="footnotes">
<p id="fn-d7e1108"><sup><a href="#fnbck-d7e1108">31</a></sup><sup></sup>  <a href="https://fedlex.data.admin.ch/eli/cc/1974/2151_2151_2151" target="_blank">RS <b>0.101</b></a></p>
<p id="fn-d7e1119"><sup><a href="#fnbck-d7e1119">32</a></sup><sup></sup>  <a href="https://fedlex.data.admin.ch/eli/cc/1993/750_750_750" target="_blank">RS <b>0.103.2</b></a></p>
</div>
</div></section><section id="lvl_7/lvl_7.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.3">7.3 Forma dell’atto</a>
</h2>
<div class="collapseable">
<p class="absatzvor ">Conformemente all’articolo 141 capoverso 1 lettera d Cost., sottostanno a referendum facoltativo i trattati internazionali di durata indeterminata e indenunciabili (n. 1), prevedenti l’adesione a un’organizzazione internazionale (n. 2) o comprendenti disposizioni importanti che contengono norme di diritto o per l’attuazione dei quali è necessaria l’emanazione di leggi federali (n. 3). Secondo l’articolo 22 capoverso 4 LParl, per norme di diritto s’intendono le disposizioni che, in forma direttamente vincolante e in termini generali ed astratti, impongono obblighi, conferiscono diritti o determinano competenze. Sono considerate importanti le disposizioni che, sulla base dell’articolo 164 capoverso 1 Cost., sono emanate sotto forma di legge federale.</p>
<p class="absatz ">Il presente scambio di note concernente il recepimento del regolamento (UE) 2022/1190 è concluso a tempo indeterminato, ma può essere denunciato in qualsiasi momento e non prevede alcuna adesione a un’organizzazione internazionale. La sua trasposizione richiede tuttavia una revisione parziale della LSIP. Il decreto federale che approva e traspone lo scambio di note sottostà quindi a referendum facoltativo conformemente all’articolo 141 capoverso 1 lettera d numero 3 Cost.</p>
<p class="absatz ">Secondo l’articolo 141<i>a</i> capoverso 2 Cost., è possibile includere nel decreto di approvazione le modifiche legislative necessarie per l’attuazione di un trattato internazionale, se il decreto sottostà a referendum facoltativo. Le disposizioni di legge proposte consentono di trasporre il regolamento (UE) 2022/1190 e risultano direttamente dagli impegni in esso contenuti. Il disegno dell’atto di attuazione può dunque essere incluso nel decreto di approvazione. L’Assemblea federale approva mediante decreto federale i trattati internazionali che sottostanno a referendum (art. 24 cpv. 3 LParl).</p>
</div></section><section id="lvl_7/lvl_7.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.4">7.4 Subordinazione al freno alle spese</a>
</h2>
<div class="collapseable"><p class="absatzvor ">Il progetto non prevede né sussidi né crediti d’impegno o dotazioni finanziarie implicanti nuove spese uniche di oltre 20 milioni di franchi o nuove spese ricorrenti di oltre 2 milioni di franchi e non sottostà quindi alla regolamentazione concernente il freno alle spese.</p></div></section><section id="lvl_7/lvl_7.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.5">7.5 Rispetto del principio di sussidiarietà e del principio dell’equivalenza fiscale</a>
</h2>
<div class="collapseable">
<p class="absatzvor ">La modifica di legge proposta nel quadro della trasposizione del regolamento (UE) 2022/1190 rispetta il principio di sussidiarietà (art. 5<i>a</i> e 43<i>a</i> cpv. 1 Cost.): la Confederazione non assolve nuovi compiti finora svolti dai Cantoni. Il progetto non pregiudica la ripartizione dei compiti o l’adempimento dei compiti da parte della Confederazione e dei Cantoni.</p>
<p class="absatz ">È rispettato anche il principio dell’equivalenza fiscale (art. 43<i>a</i> cpv. 2 Cost.): il progetto non dovrebbe generare costi aggiuntivi per i Cantoni e la sua attuazione compete alla Confederazione. In questo modo è rispettata la concordanza tra finanziatori e decisori prescritta dal principio dell’equivalenza fiscale.</p>
</div></section><section id="lvl_7/lvl_7.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.6">7.6 Protezione dei dati</a>
</h2>
<div class="collapseable">
<p class="absatzvor ">Il regolamento (UE) 2022/1190 disciplina il nuovo strumento delle segnalazioni informative su proposta di Europol e costituisce un’integrazione circoscritta del regolamento «SIS polizia» che non richiede, a livello di diritto europeo, norme supplementari in materia di protezione dei dati. Alle nuove segnalazioni informative previste si applicano pertanto senza modifica le pertinenti diposizioni del regolamento «SIS polizia», ossia nella forma in cui sono state recepite nel diritto nazionale nell’ambito del progetto del Consiglio federale del 6 marzo 2020 relativo all’approvazione e alla trasposizione nel diritto svizzero degli scambi di note tra la Svizzera e l’UE concernenti il recepimento delle basi legali sull’istituzione, l’esercizio e l’uso del sistema d’informazione Schengen (SIS) (Sviluppi dell’acquis di Schengen) e alla modifica della legge federale sul sistema d’informazione per il settore degli stranieri e dell’asilo. Per quanto riguarda la protezione e la sicurezza dei dati, è quindi possibile fare riferimento alle spiegazioni fornite dal Consiglio federale nell’ambito di tale messaggio<sup><a href="#fn-d7e1160" id="fnbck-d7e1160">33</a></sup>. Eccezion fatta per le norme specifiche del regolamento «SIS polizia», il trattamento dei dati nell’UE in relazione alle segnalazioni informative sottostà al regolamento generale sulla protezione dei dati (regolamento [UE] 2016/679<sup><a href="#fn-d7e1173" id="fnbck-d7e1173">34</a></sup>) e al regolamento (UE) 2018/1725<sup><a href="#fn-d7e1181" id="fnbck-d7e1181">35</a></sup> sulla tutela delle persone fisiche in relazione al trattamento dei dati personali da parte delle istituzioni, degli organi e degli organismi dell’Unione e sulla libera circolazione di tali dati, e che abroga il regolamento (CE) n. 45/2001 e la decisione n. 1247/2002/CE. Il diritto svizzero deve soddisfare i requisiti dello sviluppo dell’acquis di Schengen, in particolare quelli stabiliti dalla direttiva (UE) 2016/680<sup><a href="#fn-d7e1189" id="fnbck-d7e1189">36</a></sup> relativa alla protezione delle persone fisiche con riguardo al trattamento dei dati personali da parte delle autorità competenti a fini di prevenzione, indagine, accertamento e perseguimento di reati o esecuzione di sanzioni penali, nonché alla libera circolazione di tali dati e che abroga la decisione quadro 2008/977/GAI del Consiglio.</p>
<p class="absatz ">La LPD attua i requisiti della direttiva (UE) 2016/680 in modo generale per tutti gli organi federali. Il regolamento generale sulla protezione dei dati non costituisce uno sviluppo dell’acquis di Schengen. Pur non avendolo quindi trasposto in maniera formale, la LPD ne tiene conto appieno. Il principio di equivalenza con il diritto dell’UE è dunque garantito<sup><a href="#fn-d7e1199" id="fnbck-d7e1199">37</a></sup>.</p>
<p class="absatz ">L’applicazione del regolamento (UE) 2022/1190 è soggetta al controllo del Garante europeo per la protezione dei dati, che è stato consultato prima dell’adozione del regolamento<sup><a href="#fn-d7e1215" id="fnbck-d7e1215">38</a></sup>. In Svizzera, l’Incaricato federale della protezione dei dati e della trasparenza svolge una funzione di vigilanza simile (art. 49 segg. LPD). Anche la Svizzera, come gli altri Stati Schengen, è pertanto tenuta a garantire che il trattamento dei dati legati alle sue segnalazioni nel SIS sia conforme alle pertinenti norme.</p>
<div class="footnotes">
<p id="fn-d7e1160"><sup><a href="#fnbck-d7e1160">33</a></sup><sup></sup>  <a href="https://fedlex.data.admin.ch/eli/fga/2020/794" target="_blank">FF <b>2020</b> 3117</a>, in particolare 3138 segg.</p>
<p id="fn-d7e1173"><sup><a href="#fnbck-d7e1173">34</a></sup><sup></sup>  Regolamento (UE) 2016/679 del Parlamento europeo e del Consiglio, del 27 aprile 2016, relativo alla protezione delle persone fisiche con riguardo al trattamento dei dati personali, nonché alla libera circolazione di tali dati e che abroga la direttiva 95/46/CE (regolamento generale sulla protezione dei dati), GU L 119 del 4.5.2016, pag. 1.</p>
<p id="fn-d7e1181"><sup><a href="#fnbck-d7e1181">35</a></sup><sup></sup>  GU L 295 del 21.11.2018, pag. 39; cfr. consid. 10 del regolamento (UE) 2022/1190.</p>
<p id="fn-d7e1189"><sup><a href="#fnbck-d7e1189">36</a></sup><sup></sup>  GU L 119 del 4.5.2016, pag. 89.</p>
<p id="fn-d7e1199"><sup><a href="#fnbck-d7e1199">37</a></sup><sup></sup>  Cfr. relazione del 15 gennaio 2024 della Commissione al Parlamento europeo e al Consiglio sul primo riesame del funzionamento delle decisioni di adeguatezza adottate a norma dell’articolo 25, paragrafo 6, della direttiva 95/46/CE, pag. 14 seg. (<a href="https://www.edoeb.admin.ch/edoeb/it/home/datenschutz/international/angemessenheit.html" target="_blank">
				https://www.edoeb.admin.ch/
				 edoeb/it/home/datenschutz/international/angemessenheit.html
			</a>; per la versione italiana: <a href="https://eur-lex.europa.eu/legal-content/IT/TXT/PDF/?uri=CELEX:52024DC0007" target="_blank">
				eur-lex.europa.eu/legal-content
				/IT/TXT/PDF/?uri=CELEX:52024DC0007
			</a>).</p>
<p id="fn-d7e1215"><sup><a href="#fnbck-d7e1215">38</a></sup><sup></sup>  Cfr. consid. 22 del regolamento (UE) 2022/1190.</p>
</div>
</div></section><section id="lvl_7/lvl_7.7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.7">7.7 Applicazione provvisoria parziale</a>
</h2>
<div class="collapseable">
<p class="absatzvor ">Il superamento da parte della Svizzera del termine per il recepimento e la trasposizione del regolamento (UE) 2022/1190 (v. n. 1.4) non dovrebbe ripercuotersi negativamente sulla sicurezza interna dello spazio Schengen: secondo informazioni attuali della Commissione europea, la trasposizione tecnica del regolamento (UE) 2022/1190 e quindi l’applicazione della nuova categoria di segnalazione nel SIS non avverranno prima di fine 2025 o inizio 2026. Fino ad allora, la procedura parlamentare per l’approvazione della modifica di legge volta a trasporre il regolamento UE in questione dovrebbe essersi conclusa. La Svizzera potrebbe quindi essere in grado di inserire nel SIS le nuove segnalazioni informative contemporaneamente con gli altri Stati Schengen. Qualora la modifica di legge dovesse tuttavia essere sottoposta a referendum, ne risulterebbe un ulteriore ritardo. Per questo motivo il Consiglio federale intende proporre al Parlamento l’applicazione provvisoria parziale dello scambio di note sulla base dell’articolo 7<i>b</i> LOGA. Questo permetterebbe di applicare il regolamento (UE) 2022/1190 almeno nella misura necessaria affinché la Svizzera possa visualizzare nel SIS le segnalazioni informative inserite da altri Stati Schengen su proposta di Europol ed eseguire le misure richieste in caso di riscontro positivo. Sarebbero pertanto applicabili provvisoriamente le disposizioni dell’articolo 1 del regolamento (UE) 2022/1190 per quanto concerne le disposizioni seguenti del regolamento «SIS polizia»: articolo 3 punto 8 (introduzione dell’indicatore di validità anche per la nuova categoria delle segnalazioni informative) e punto 22 (definizione della nozione di «cittadino di paese terzo»); articolo 20 paragrafi 1 e 2 lettera b (segnalazioni informative su cittadini di Paesi terzi, compresi gli oggetti, quale nuovo contenuto del SIS); articolo 24 paragrafo 1 (contenuto ampliato per un indicatore di validità); articolo 37<sup>ter</sup> (misure in caso di riscontro positivo su una segnalazione informativa di un altro Stato Schengen); articolo 43 paragrafo 3 (consultazioni correlate alle segnalazioni informative nel SIS tramite dati dattiloscopici); art. 48 paragrafo 8 (informazione di Europol in caso di riscontro positivo) nonché articolo 56 paragrafi 1 e 5 (restrizioni di utilizzo per il trattamento dei dati relativi a una segnalazione informativa).</p>
<p class="absatz ">In sostanza, il regolamento (UE) 2022/1190 potrebbe pertanto essere applicato perlomeno parzialmente in modo che le segnalazioni informative registrate da altri Stati Schengen su proposta di Europol e le misure da adottare dallo Stato di esecuzione in caso di riscontro positivo vengano visualizzate nel SIS in Svizzera. Questa applicazione parziale a titolo provvisorio permetterebbe di garantire un’attuazione operativa della nuova categoria delle segnalazioni informative nel SIS da parte della Svizzera durante una fase di transizione fino al recepimento e alla trasposizione completi del regolamento (UE) 2022/1190 (entrata in vigore della modifica della LSIP).</p>
<p class="absatz ">Conformemente all’articolo 7<i>b</i> capoverso 1 LOGA, il Consiglio federale può decidere o convenire l’applicazione provvisoria di un trattato internazionale, la cui conclusione compete all’Assemblea federale, se la salvaguardia di importanti interessi della Svizzera e una particolare urgenza lo richiedono. Le disposizioni del regolamento dell’UE elencate sopra si prestano a un’applicazione provvisoria perché sono direttamente applicabili e non sono in contrasto con alcuna disposizione della legislazione svizzera vigente, motivo per cui la loro applicazione non richiede una trasposizione giuridica. Il Consiglio federale ritiene che questi requisiti siano adempiuti. Secondo gli articoli 7<i>b</i> capoverso 1<sup>bis</sup> LOGA e 152 capoverso 3<sup>ter</sup> LParl, l’Esecutivo rinuncia tuttavia all’applicazione provvisoria se vi si oppongono le commissioni competenti di entrambe le Camere.</p>
<p class="absatz ">L’articolo 152 capoverso 3<sup>bis</sup> LParl statuisce che il Consiglio federale consulta le commissioni competenti prima di un’applicazione provvisoria parziale. Se dovesse risultare che la fase post-parlamentare relativa all’approvazione e alla trasposizione dello scambio di note si conclude prima della data della messa in funzione, si rinuncerà all’applicazione provvisoria.<br></p>
<p class="titeluebersicht man-font-weight-bold ">Abbreviazioni</p>
<p></p>
<div class="table"><table border="1">
			
			
			<tr>
				
				
				<td>
					
					<p class="man-template-tab-krpr ">CCPCS</p>
				</td>
				<td>
					
					<p class="man-template-tab-krpr ">Conferenza delle e dei comandanti delle polizie cantonali della Svizzera</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Europol</p>
				</td>
				<td>
					
					<p class="man-template-tab-krpr ">Agenzia dell’Unione europea per la cooperazione nell’attività di contrasto</p>
				</td>
			</tr>
			<tr>
				
				
				<td>
					
					<p class="man-template-tab-krpr ">Interpol</p>
				</td>
				<td>
					
					<p class="man-template-tab-krpr ">Organizzazione internazionale di polizia criminale</p>
				</td>
			</tr>
			<tr>
				
				
				<td>
					
					<p class="man-template-tab-krpr ">LIBE</p>
				</td>
				<td>
					
					<p class="man-template-tab-krpr ">Commissione per le libertà civili, la giustizia e gli affari interni</p>
				</td>
			</tr>
			<tr>
				
				
				<td>
					
					<p class="man-template-tab-krpr ">SIENA</p>
				</td>
				<td>
					
					<p class="man-template-tab-krpr ">«Secure information exchange network application»</p>
				</td>
			</tr>
			<tr>
				
				
				<td>
					
					<p class="man-template-tab-krpr ">SIRENE</p>
				</td>
				<td>
					
					<p class="man-template-tab-krpr ">«Supplementary information request at the national entry»</p>
				</td>
			</tr>
			
			
			
			
			
			
			
		</table></div>
</div></section>
</div></section></main>
</div></body>
</html>
