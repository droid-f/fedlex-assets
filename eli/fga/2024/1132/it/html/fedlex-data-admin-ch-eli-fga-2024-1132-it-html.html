<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 23.472--><p class="srnummer ">ad 23.472</p>
<h1 class="erlasstitel botschafttitel ">Iniziativa parlamentare <br>Trattare i contributi di solidarietà cantonali o comunali secondo la LMCCE<br>Rapporto della Commissione degli affari giuridici del Consiglio nazionale dell’11 aprile 2024<br>Parere del Consiglio federale</h1>
<p class="botschaftdatum ">del 22 maggio 2024</p>
<p class="botschaftlinie "></p>
<p class="salutation ">Onorevoli presidente e consiglieri,</p>
<p class="absatzvor ">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione degli affari giuridici del Consiglio nazionale dell’11 aprile 2024<sup><a href="#fn-d7e23" id="fnbck-d7e23">1</a></sup> concernente l’iniziativa parlamentare 23.472 Trattare i contributi di solidarietà cantonali o comunali secondo la LMCCE.</p>
<p class="absatzvor ">Gradite, onorevoli presidente e consiglieri, l’espressione della nostra alta considerazione.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">22 maggio 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titelbotschaftinnen ">Parere</p>
<div class="footnotes"><p id="fn-d7e23"><sup><a href="#fnbck-d7e23">1</a></sup><sup></sup> <a href="https://fedlex.data.admin.ch/eli/fga/2024/953" target="_blank">FF <b>2024</b> 953</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">Nella seduta del 26 ottobre 2023, la Commissione degli affari giuridici del Consiglio nazionale (CAG‑N) ha deciso all’unanimità di presentare l’iniziativa parlamentare 23.472 Trattare i contributi di solidarietà cantonali o comunali secondo la LMCCE per modificare la legge federale del 30 settembre 2016<sup><a href="#fn-d7e70" id="fnbck-d7e70">2</a></sup> sulle misure coercitive a scopo assistenziale e i collocamenti extrafamiliari prima del 1981 (LMCCE). La Commissione chiede che gli eventuali contributi di solidarietà cantonali e comunali, come quelli concessi dalla Città di Zurigo, siano equiparati a quello versato dalla Confederazione per quanto riguarda gli aspetti disciplinati all’articolo 4 capoverso 6 LMCCE. In tal modo si intende impedire che tali contributi finiscano per penalizzare i beneficiari sotto il profilo fiscale o dell’esecuzione forzata oppure si traducano nella decurtazione delle prestazioni delle assicurazioni sociali o dell’aiuto sociale. </p>
<p class="absatz ">Nella seduta del 30 gennaio 2024 la Commissione degli affari giuridici del Consiglio degli Stati ha approvato all’unanimità l’iniziativa parlamentare. </p>
<p class="absatz ">La CAG-N ha quindi incaricato la propria segreteria e il Dipartimento federale di giustizia e polizia di sottoporle un progetto e il relativo rapporto. Oltre a equiparare i contributi di solidarietà cantonali e comunali a quello federale, è stata colta l’occasione per iscrivere espressamente nella legge il principio secondo cui il contributo di solidarietà è lasciato per quanto possibile a libera disposizione della vittima anche se questa è sotto curatela o è sottoposta a un’altra misura di protezione degli adulti. </p>
<p class="absatz ">Nella seduta dell’11 aprile 2024 la CAG-N ha esaminato e approvato all’unanimità il progetto e il relativo rapporto, che ha poi trasmesso per parere al Consiglio federale. </p>
<div class="footnotes"><p id="fn-d7e70"><sup><a href="#fnbck-d7e70">2</a></sup><sup></sup> <a href="https://fedlex.data.admin.ch/eli/cc/2017/145" target="_blank">RS <b>211.223.13</b></a></p></div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Valutazione del progetto della Commissione</a>
</h2>
<div class="collapseable">
<p class="absatzvor ">Il Consiglio federale attribuisce una grande importanza al tema delle misure coercitive a scopo assistenziale e dei collocamenti extrafamiliari prima del 1981. Negli ultimi anni si è pertanto fortemente impegnato affinché si facesse luce e venisse analizzato in modo rapido e approfondito questo fosco capitolo della recente storia sociale svizzera. La LMCCE, sostenuta ampiamente dalle principali forze politiche, è stata elaborata in tempi brevi, adottata dal Parlamento e posta in vigore il 1° aprile 2017. La legge prevede, come gesto di riparazione da parte dello Stato, un contributo di solidarietà di 25 000 franchi per ogni vittima. Il Consiglio federale ha sostenuto diverse modifiche della LMCCE in relazione al contributo di solidarietà della Confederazione: soppressione del termine di presentazione delle domande originariamente previsto<sup><a href="#fn-d7e93" id="fnbck-d7e93">3</a></sup>, esclusione del contributo di solidarietà dal calcolo delle prestazioni complementari<sup><a href="#fn-d7e101" id="fnbck-d7e101">4</a></sup> e delle prestazioni transitorie per i disoccupati anziani<sup><a href="#fn-d7e109" id="fnbck-d7e109">5</a></sup>. </p>
<p class="absatz ">Il contributo di solidarietà, in quanto diritto personalissimo, è destinato innanzitutto a soddisfare i bisogni personali particolari e non ad assicurare il sostentamento della vittima o a estinguere eventuali suoi debiti. L’articolo 4 capoverso 6 LMCCE stabilisce inoltre che, una volta versato, il contributo di solidarietà non può essere decurtato in forza delle norme del diritto fiscale, dell’esecuzione forzata, dell’aiuto sociale e delle assicurazioni sociali. Il contributo non sottostà infatti all’imposta sul reddito, non è pignorabile e non può essere preso in considerazione per il calcolo delle prestazioni dell’aiuto sociale, delle prestazioni complementari e delle prestazioni transitorie per i disoccupati anziani. </p>
<p class="absatz ">La Città di Zurigo è il primo Comune svizzero ad aver introdotto, il 1° settembre 2023, un proprio contributo di solidarietà pari a 25 000 franchi, per il quale prevede di ricevere circa 300 domande<sup><a href="#fn-d7e125" id="fnbck-d7e125">6</a></sup>. Non è dato sapere se e quando altri Comuni seguiranno l’esempio di Zurigo. Nell’interesse della vittima, il Consiglio federale ritiene opportuno equiparare tali contributi di solidarietà a quello della Confederazione negli ambiti della fiscalità, dell’esecuzione forzata, delle assicurazioni sociali e dell’aiuto sociale e accoglie favorevolmente sia la proposta del nuovo articolo 4 capoverso 7 LMCCE sia la precisazione secondo cui con il decesso della vittima non si applicano più i privilegi previsti in questi ambiti (nuovo art. 4 cpv. 8 LMCCE); una corrispondente disposizione concernente il contributo di solidarietà della Confederazione si trova già nell’ordinanza del 15 febbraio 2017<sup><a href="#fn-d7e136" id="fnbck-d7e136">7</a></sup> relativa alla LMCCE. Si tratta ora di disciplinare la questione a livello di legge sia per il contributo di solidarietà della Confederazione che per quelli cantonali o comunali. </p>
<p class="absatz ">Poiché all’entrata in vigore delle nuove disposizioni la Città di Zurigo avrà già versato contributi di solidarietà alle vittime, gli svantaggi finanziari eventualmente subiti dovranno poter essere annullati o compensati. Per le ragioni esposte nel rapporto della CAG‑N, il Consiglio federale ritiene ragionevole e possibile prevedere, in via eccezionale, un’applicazione retroattiva dell’articolo 4 capoversi 7 e 8 LMCCE negli ambiti della fiscalità, delle assicurazioni sociali e dell’aiuto sociale (cfr. disposizione transitoria all’art. 21<i>c</i> LMCCE). </p>
<p class="absatz ">Il Consiglio federale appoggia anche la proposta della CAG-N di iscrivere esplicitamente nella legge il principio secondo cui il contributo di solidarietà è lasciato per quanto possibile a libera disposizione della vittima anche se questa è sotto curatela o è sottoposta a un’altra misura di protezione degli adulti (art. 4 cpv. 6 lett. d LMCCE). In questo modo in futuro si potranno evitare le incomprensioni e le difficoltà riscontrate più volte in passato sul piano esecutivo.</p>
<div class="footnotes">
<p id="fn-d7e93"><sup><a href="#fnbck-d7e93">3</a></sup><sup></sup>  Cfr. iniziativa parlamentare 19.471 del 21.6.2019 «Vittime di misure coercitive. Proroga del termine».</p>
<p id="fn-d7e101"><sup><a href="#fnbck-d7e101">4</a></sup><sup></sup> Cfr. iniziativa parlamentare 19.476 del 3.9.2019 Garantire il diritto alle prestazioni complementari alle persone che nell’infanzia hanno subito collocamenti coatti e alle persone internate sulla base di una decisione amministrativa. </p>
<p id="fn-d7e109"><sup><a href="#fnbck-d7e109">5</a></sup><sup></sup> Cfr. legge federale del 19.6.2020 sulle prestazioni transitorie per i disoccupati anziani (LPTD; <a href="https://fedlex.data.admin.ch/eli/cc/2021/373" target="_blank">RS <b>837.2</b></a>), in vigore dal 1.7.2021.</p>
<p id="fn-d7e125"><sup><a href="#fnbck-d7e125">6</a></sup><sup></sup> Cfr. <a href="https://www.stadt-zuerich.ch/sd/de/index/unterstuetzung/finanz/solidaritaetsbeitrag.html" target="_blank">
				www.stadt-zuerich.
				c
				h
			</a> &gt; Beratung und Unterstützung &gt; Finanzielle Unterstützung &gt; Kommunaler Solidaritätsbeitrag.</p>
<p id="fn-d7e136"><sup><a href="#fnbck-d7e136">7</a></sup><sup></sup> <a href="https://fedlex.data.admin.ch/eli/cc/2017/146" target="_blank">RS <b>211.223.131</b></a></p>
</div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Ripercussioni finanziarie per la Confederazione e i Cantoni</a>
</h2>
<div class="collapseable">
<p class="absatzvor ">Il progetto prevede che anche i contributi cantonali e comunali non siano soggetti all’imposta sul reddito, non siano pignorabili e non siano presi in considerazione nel calcolo delle prestazioni delle assicurazioni sociali (prestazioni complementari e prestazioni transitorie per i disoccupati anziani) e dell’aiuto sociale. In questi settori si registreranno dunque minori entrate o mancati risparmi per la Confederazione e i Cantoni, in quanto non potranno ridurre le prestazioni a determinate vittime. Come affermato dalla CAG‑N, è pressoché impossibile effettuare una stima affidabile delle ripercussioni finanziarie. Da un lato non è chiaro quanti contributi di solidarietà cantonali e comunali verranno versati. Dall’altro si possono soltanto formulare ipotesi sulla situazione finanziaria degli aventi diritto. Il Consiglio federale ritiene però giustificate le osservazioni riportate nel rapporto della CAG‑N secondo cui le ripercussioni finanziarie per la Confederazione e i Cantoni saranno di lieve entità, in quanto saranno distribuite su più enti pubblici e sull’arco di più anni e in ogni caso ammonteranno al massimo a una quota infima dei contributi di solidarietà versati.</p>
<p class="absatz ">Il Consiglio federale ha peraltro già affermato nel messaggio del 4 dicembre 2015<sup><a href="#fn-d7e159" id="fnbck-d7e159">8</a></sup> concernente la LMCCE che, per riparare con serietà all’ingiustizia inflitta, lo Stato non può versare contributi di solidarietà alla vittima per poi farseli restituire. Ritiene che questo principio debba valere anche per i contributi di solidarietà cantonali e comunali. L’ammontare di eventuali minori entrate e dei mancati risparmi per gli enti pubblici interessati dovrebbe pertanto passare in secondo piano.</p>
<div class="footnotes"><p id="fn-d7e159"><sup><a href="#fnbck-d7e159">8</a></sup><sup></sup> <a href="https://fedlex.data.admin.ch/eli/fga/2016/40" target="_blank">FF <b>2016 </b>73</a>, in particolare 91</p></div>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta del Consiglio federale</a>
</h1>
<div class="collapseable"><p class="absatzvor ">Il Consiglio federale propone di entrare nel merito e accettare il progetto della Commissione. </p></div></section></main>
</div></body>
</html>
