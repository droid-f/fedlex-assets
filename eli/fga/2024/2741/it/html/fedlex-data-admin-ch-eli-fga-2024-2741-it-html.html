<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--24.079--><p class="srnummer ">24.079</p>
<h1 class="erlasstitel botschafttitel ">Messaggio<br>concernente l’iniziativa popolare «Per una Svizzera che si impegna (Iniziativa Servizio civico)»</h1>
<p class="botschaftdatum ">del 16 ottobre 2024</p>
<p class="botschaftlinie "></p>
<p class="salutation ">Onorevoli presidenti e consiglieri, </p>
<p class="absatzvor ">con il presente messaggio vi proponiamo di sottoporre l’iniziativa popolare<sup><a href="#fn-d7e19" id="fnbck-d7e19">1</a></sup> «Per una Svizzera che si impegna (Iniziativa Servizio civico)» al voto del Popolo e dei Cantoni con la raccomandazione di respingerla. </p>
<p class="absatzvor ">Gradite, onorevoli presidenti e consiglieri, l’espressione della nostra alta considerazione. </p>
<p></p>
<div class="table layout-table"><table>
			
			
			<tr>
				
				
				<td>
					
					<p class="unterschriftenfi1 ">16 ottobre 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic "><b>L’iniziativa popolare federale «Per una Svizzera che si impegna (Iniziativa Servizio civico)» chiede di introdurre l’obbligo, per tutte le persone di cittadinanza svizzera, di prestare un servizio a beneficio della collettività e dell’ambiente. Il </b><b>Consiglio federale </b><b>respinge l’iniziativa popolare. È infatti dell’avviso che, anche in futuro, l’obbligo di prestare servizio debba continuare a essere incentrato sull’apporto di personale in seno alle organizzazioni di sicurezza esercito e protezione civile. </b></p>
<p class="zwischentitel man-font-weight-bold "><i>Contenuto dell’iniziativa</i></p>
<p class="absatzkurs man-font-style-italic ">L’iniziativa popolare federale «Per una Svizzera che si impegna (Iniziativa Servizio civico)» chiede, in forma di progetto elaborato, di modificare la Costituzione federale (art. 59, 61 cpv. 3–5 e 197 n. 15 Cost.) introducendo l’obbligo, per tutte le persone di cittadinanza svizzera, di prestare un servizio a beneficio della collettività e dell’ambiente. Questo servizio deve essere prestato sotto forma di servizio militare o di «un altro servizio di milizia equivalente riconosciuto dalla legge». L’effettivo regolamentare dell’esercito e della protezione civile deve essere garantito. In base al testo dell’iniziativa, il legislatore può inoltre prevedere che anche le persone che non hanno la cittadinanza svizzera siano tenute a prestare tale servizio.</p>
<p class="zwischentitel man-font-weight-bold "><i>Pregi e difetti dell’iniziativa</i></p>
<p class="absatzkurs man-font-style-italic ">Il servizio proposto a beneficio della collettività e dell’ambiente potrebbe rafforzare l’impegno delle cittadine e dei cittadini svizzeri a favore della società. Le molteplici possibilità di impiego consentirebbero loro di mettere a frutto le proprie competenze e i propri interessi in diversi settori della sicurezza o in vari ambiti a beneficio della collettività e dell’ambiente. Ciò potrebbe migliorare la situazione in particolare negli ambiti in cui già oggi è difficile trovare un numero sufficiente di persone che svolgano attività a titolo volontario o onorifico. L’introduzione dell’obbligo, sia per gli uomini che per le donne, di prestare un «servizio a beneficio della collettività e dell’ambiente» potrebbe inoltre servire a realizzare l’uguaglianza di fatto tra uomo e donna (art. 8 cpv. 3 Cost.).</p>
<p class="absatzkurs man-font-style-italic ">Secondo il Consiglio federale, l’obiettivo primario dell’obbligo di prestare servizio è quello di garantire l’apporto di personale in seno all’esercito e alla protezione civile e non di obbligare le cittadine e i cittadini a svolgere compiti a favore della collettività e dell’ambiente. Un’estensione dell’obbligo di prestare servizio a tutta la popolazione non è giustificata, soprattutto considerando che l’iniziativa prevede il reclutamento di un numero elevato di persone che non sono necessarie per l’adempimento dei compiti degli organi di sicurezza. Le cittadine e i cittadini devono essere obbligati a prestare servizio solo se vi è un fabbisogno in tal senso in termini di prestazioni di sicurezza. L’iniziativa popolare si spinge decisamente oltre: qualora venisse accettata, ogni anno verrebbero infatti reclutati circa 70 000 obbligati al servizio, ma non si riscontra un fabbisogno corrispondente in termini di prestazioni di sicurezza, poiché le esigenze in materia di sicurezza possono essere soddisfatte con le organizzazioni attuali. In caso di introduzione di un servizio civico come quello previsto dall’iniziativa, la quota di personale sottratta al mercato del lavoro raddoppierebbe rispetto a oggi e, inoltre, andrebbe potenzialmente a sostituirsi, almeno in parte, ad altri lavoratori poco qualificati (p. es. personale addetto alle pulizie o all’assistenza ai malati), il che – secondo il Consiglio federale – potrebbe portare a una concorrenza sul libero mercato. Rispetto all’attuale sistema dell’obbligo di prestare servizio, si porrebbe la questione della compatibilità con il divieto del lavoro forzato, sancito dal diritto internazionale e pertanto sovraordinato. Gran parte delle prestazioni fornite non avrebbe alcun nesso con i compiti di sicurezza dello Stato, e resterebbe da capire se sia possibile prevedere un numero sufficiente di servizi di milizia alternativi che consentano di rispettare il divieto del lavoro forzato. </p>
<p class="zwischentitel man-font-weight-bold "><i>Proposta del Consiglio federale</i></p>
<p class="absatzkurs man-font-style-italic ">Il Consiglio federale propone alle Camere federali di raccomandare al Popolo e ai Cantoni di respingere l’iniziativa popolare «Per una Svizzera che si impegna (Iniziativa Servizio civico)» senza contrapporle un controprogetto diretto o indiretto. </p>
<p class="absatz "></p>
<p class="titelbotschaftinnen ">Messaggio</p>
<div class="footnotes"><p id="fn-d7e19"><sup><a href="#fnbck-d7e19">1</a></sup><sup></sup> <a href="https://fedlex.data.admin.ch/eli/fga/2024/2742" target="_blank">FF <b>2024</b> 2742</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Aspetti formali e validità dell’iniziativa</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Testo dell’iniziativa</a>
</h2>
<div class="collapseable">
<p class="absatzvor ">L’iniziativa popolare «Per una Svizzera che si impegna (Iniziativa Servizio civico)» ha il tenore seguente:</p>
<p class="absatz ">La Costituzione federale<sup><a href="#fn-d7e91" id="fnbck-d7e91">2</a></sup> è modificata come segue:</p>
<p class="titelartikelkomm man-font-style-italic ">Art. 59 <span class="man-font-style-normal">Servizio a beneficio della collettività e dell’ambiente</span></p>
<p class="absatz "><sup>1</sup> Le persone di cittadinanza svizzera prestano un servizio a beneficio della collettività e dell’ambiente.</p>
<p class="absatz "><sup>2</sup> Questo servizio è prestato sotto forma di servizio militare o di un altro servizio di milizia equivalente riconosciuto dalla legge.</p>
<p class="absatz "><sup>3</sup> È garantito l’effettivo regolamentare dei servizi d’intervento in caso di crisi, in particolare:</p>
<dl>
<dt>a. </dt>
<dd>dell’esercito;</dd>
<dt>b. </dt>
<dd>della protezione civile. </dd>
</dl>
<p class="absatz "><sup>4</sup> Fatte salve le eccezioni previste dalla legge, chi non presta il servizio obbligatorio a beneficio della collettività e dell’ambiente è tenuto a pagare una tassa. Questa tassa è riscossa dalla Confederazione mediante imposizione ed esazione da parte dei Cantoni.</p>
<p class="absatz "><sup>5</sup> La legge stabilisce se e in che misura un servizio a beneficio della collettività e dell’ambiente è prestato da persone che non hanno la cittadinanza svizzera.</p>
<p class="absatz "><sup>6</sup> La Confederazione emana prescrizioni per un’adeguata compensazione della perdita di guadagno.</p>
<p class="absatz "><sup>7</sup> Chiunque, nel prestare servizio, patisce danni alla salute o perisce ha diritto per sé o per i propri congiunti a un adeguato sostegno da parte della Confederazione.</p>
<p class="titelartikelkomm man-font-style-italic ">Art. 61 cpv. 3–5</p>
<p class="absatzkurs man-font-style-italic ">Abrogati</p>
<p class="titelartikelkomm man-font-style-italic ">Art. 197 n. 17<span class="man-font-style-normal"><sup><a href="#fn-d7e141" id="fnbck-d7e141">3</a></sup></span></p>
<p class="absatzkurs man-font-style-italic man-text-align-left " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">17. Disposizione transitoria dell’art. 59 (Servizio a beneficio della collettività e dell’ambiente)</p>
<p class="absatz ">L’Assemblea federale emana le disposizioni d’esecuzione dell’articolo 59 entro cinque anni dalla sua accettazione da parte del Popolo e dei Cantoni. Se le disposizioni d’esecuzione non entrano in vigore entro tale termine, il Consiglio federale le emana entro tre anni dal suo scadere. </p>
<div class="footnotes">
<p id="fn-d7e91"><sup><a href="#fnbck-d7e91">2</a></sup><sup></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e141"><sup><a href="#fnbck-d7e141">3</a></sup><sup></sup> Il numero definitivo della presente disposizione transitoria sarà stabilito dalla Cancelleria federale dopo la votazione popolare.</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Riuscita formale e termini di trattazione</a>
</h2>
<div class="collapseable">
<p class="absatzvor ">L’iniziativa popolare «Per una Svizzera che si impegna (Iniziativa Servizio civico)» è stata sottoposta a esame preliminare dalla Cancelleria federale il 12 aprile 2022<sup><a href="#fn-d7e156" id="fnbck-d7e156">4</a></sup> e depositata il 26 ottobre 2023 con le firme necessarie. Con decisione del 20 novembre 2023, la Cancelleria federale ne ha constatato la riuscita formale con 107 613<i> </i>firme valide<sup><a href="#fn-d7e170" id="fnbck-d7e170">5</a></sup>.</p>
<p class="absatz ">L’iniziativa è stata presentata sotto forma di progetto elaborato. Il Consiglio federale non presenta alcun controprogetto diretto né indiretto. Ai sensi dell’articolo 97 capoverso 1 lettera a della legge del 13 dicembre 2002<sup><a href="#fn-d7e184" id="fnbck-d7e184">6</a></sup> sul Parlamento (LParl), il Consiglio federale deve presentare al più tardi entro il 26 ottobre 2024 un disegno di decreto federale e il relativo messaggio. Secondo l’articolo 100 LParl, l’Assemblea federale deve decidere sulla raccomandazione di voto entro il 26 aprile 2026.</p>
<div class="footnotes">
<p id="fn-d7e156"><sup><a href="#fnbck-d7e156">4</a></sup><sup></sup> <a href="https://fedlex.data.admin.ch/eli/fga/2022/973" target="_blank">FF <b>2022</b> 973</a></p>
<p id="fn-d7e170"><sup><a href="#fnbck-d7e170">5</a></sup><sup></sup> <a href="https://fedlex.data.admin.ch/eli/fga/2023/2659" target="_blank">FF <b>2023</b> 2659</a></p>
<p id="fn-d7e184"><sup><a href="#fnbck-d7e184">6</a></sup><sup></sup> <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p>
</div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Validità</a>
</h2>
<div class="collapseable">
<p class="absatzvor ">L’iniziativa soddisfa le condizioni di validità previste dall’articolo 139 capoverso 3 della Costituzione federale (Cost.):</p>
<dl>
<dt>a. </dt>
<dd>è formulata sotto forma di progetto completamente elaborato e pertanto soddisfa le esigenze di unità della forma;</dd>
<dt>b. </dt>
<dd>tra i singoli elementi dell’iniziativa sussiste un nesso materiale e pertanto l’iniziativa soddisfa le esigenze di unità della materia;</dd>
<dt>c. </dt>
<dd>l’iniziativa non viola alcuna disposizione cogente del diritto internazionale e pertanto rispetta le esigenze di compatibilità con le disposizioni cogenti del diritto internazionale.</dd>
</dl>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Genesi dell’iniziativa</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Il sistema svizzero dell’obbligo di prestare servizio</a>
</h2>
<div class="collapseable">
<p class="absatzvor ">L’esercito difende la Svizzera e la sua popolazione, sostiene le autorità civili nel far fronte a minacce per la sicurezza interna ed esterna e contribuisce a promuovere la pace nel contesto internazionale<sup><a href="#fn-d7e215" id="fnbck-d7e215">7</a></sup>. La protezione civile protegge e soccorre la popolazione in caso di eventi maggiori, catastrofi e situazioni d’emergenza come pure conflitti armati, assiste le persone in cerca di protezione e fornisce sostegno agli organi di condotta civili nonché alla polizia e ai servizi della sanità pubblica nello svolgimento dei loro compiti<sup><a href="#fn-d7e223" id="fnbck-d7e223">8</a></sup>. Tali compiti comportano un fabbisogno di obbligati al servizio per l’esercito e la protezione civile, che deve essere coperto con il sistema dell’obbligo di prestare servizio. Nel caso del servizio civile sostitutivo (servizio civile), la situazione è diversa: sebbene per tale servizio esista un mandato di prestazioni legale, non sono previsti né un obbligo di prestazione quantificato né, di conseguenza, un effettivo regolamentare da coprire con il sistema dell’obbligo di prestare servizio. Le persone che prestano servizio civile assolvono un servizio sostitutivo perché non possono conciliare il servizio militare con la propria coscienza. Svolgono lavori di pubblico interesse nei settori in cui mancano le risorse per adempiere importanti compiti della comunità. Inoltre, possono essere impiegate nel quadro dell’aiuto in caso di catastrofe e di situazioni d’emergenza.</p>
<p class="absatz ">Al momento del reclutamento si stabilisce, sulla base di criteri di idoneità oggettivi, quale servizio dovranno prestare le persone soggette all’obbligo di leva. Si distingue tra persone idonee al servizio militare, persone inidonee al servizio militare ma idonee al servizio di protezione civile e persone inidonee sia al servizio militare che al servizio di protezione civile. Le persone idonee al servizio militare prestano servizio militare, a meno che non vi sia un conflitto di coscienza. In tal caso, infatti, prestano un servizio civile sostitutivo la cui durata è pari a una volta e mezza quella del servizio militare non prestato. Le persone inidonee al servizio militare ma idonee al servizio di protezione civile prestano il loro servizio nella protezione civile. Le persone soggette all’obbligo di leva che non sono idonee né al servizio militare né al servizio di protezione civile devono pagare una tassa d’esenzione dall’obbligo militare, a meno che non siano esentate a causa di una notevole menomazione<sup><a href="#fn-d7e233" id="fnbck-d7e233">9</a></sup>. La tassa d’esenzione tiene conto delle circostanze individuali: per le persone inidonee al servizio militare ammonta al 3 per cento del loro reddito imponibile, tuttavia almeno 400 franchi all’anno.</p>
<div class="footnotes">
<p id="fn-d7e215"><sup><a href="#fnbck-d7e215">7</a></sup><sup></sup> Cfr. art. 58 cpv. 2 Cost. e art. 1 della legge militare del 3 feb. 1995 (LM).</p>
<p id="fn-d7e223"><sup><a href="#fnbck-d7e223">8</a></sup><sup></sup> Cfr. art. 28 della legge federale del 20 dic. 2019 sulla protezione della popolazione e sulla protezione civile (LPPC).</p>
<p id="fn-d7e233"><sup><a href="#fnbck-d7e233">9</a></sup><sup></sup> Cfr. anche il rapporto del Consiglio federale del 9 mag. 2012 Strategia della protezione della popolazione e della protezione civile 2015+ (<a href="https://fedlex.data.admin.ch/eli/fga/2012/831" target="_blank">FF <b>2012</b> 4849</a>).</p>
</div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Verifica del sistema dell’obbligo di prestare servizio</a>
</h2>
<div class="collapseable">
<p class="absatzvor ">Poiché l’apporto di personale in seno all’esercito e alla protezione civile sembra non essere garantito a lungo termine a causa del crescente numero di partenze dall’esercito, il 28 giugno 2017 il Consiglio federale ha incaricato il Dipartimento federale della difesa, della protezione della popolazione e dello sport (DDPS) di analizzare l’apporto di personale in seno all’esercito e alla protezione civile. I lavori sono iniziati nel novembre del 2017 e l’analisi è stata condotta in due parti. La prima parte, che consisteva nell’analisi degli effettivi<sup><a href="#fn-d7e250" id="fnbck-d7e250">10</a></sup>, è stata approvata dal Consiglio federale il 30 giugno 2021. Dall’analisi è emerso che gli effettivi della protezione civile sono già ora scarsi, ma ben presto non sarà più possibile garantire un apporto di personale sufficiente. Inoltre alla fine del decennio attuale l’effettivo reale dell’esercito scenderà al di sotto dei 140 000 militari. In questo contesto, il DDPS e il Dipartimento federale dell’economia, della formazione e della ricerca (DEFR) sono stati incaricati di elaborare una revisione della legge federale del 20 dicembre 2019<sup><a href="#fn-d7e263" id="fnbck-d7e263">11</a></sup> sulla protezione della popolazione e sulla protezione civile (LPPC), della legge militare del 3 febbraio 1995<sup><a href="#fn-d7e274" id="fnbck-d7e274">12</a></sup> (LM) e della legge del 6 ottobre 1995<sup><a href="#fn-d7e285" id="fnbck-d7e285">13</a></sup> sul servizio civile (LSC) per poter garantire gli effettivi della protezione civile mediante provvedimenti a breve e medio termine. Nella seconda parte del rapporto concernente l’apporto di personale in seno all’esercito e alla protezione civile<sup><a href="#fn-d7e296" id="fnbck-d7e296">14</a></sup>, approvata dal Consiglio federale il 4 marzo 2022, sono state valutate quattro varianti per un possibile ulteriore sviluppo a lungo termine del sistema dell’obbligo di prestare servizio: <i>Obbligo di prestare servizio di sicurezza</i>, <i>Obbligo di prestare servizio orientato al fabbisogno</i> e due varianti relative al <i>servizio civico obbligatorio</i> (con o senza libera scelta del genere di servizio), oltre all’introduzione di una giornata informativa obbligatoria per le donne come opzione <i>Status quo plus</i>. </p>
<p class="absatz ">Per la valutazione delle quattro varianti sono stati considerati tre criteri: l’apporto duraturo di personale in seno all’esercito e alla protezione civile, il nesso tra il servizio e la sicurezza nonché il fabbisogno, in termini di politica di sicurezza, di prestazioni fornite dagli obbligati al servizio. Il Consiglio federale è giunto alla conclusione che le due varianti relative al <i>servizio civico obbligatorio</i> (con e senza libera scelta del genere di servizio) sono quelle in cui il nesso con la sicurezza è meno presente. Più della metà di tutti i giorni di servizio verrebbe prestata in ambiti con un nesso debole o nullo con la sicurezza. Pertanto, queste due varianti soddisfano il criterio del nesso con la sicurezza in misura minore rispetto alle varianti <i>Obbligo di prestare servizio di sicurezza</i> e <i>Obbligo di prestare servizio orientato al fabbisogno</i>. Poiché il raddoppio del bacino di reclutamento farebbe raddoppiare anche il numero di giorni di servizio prestati, verrebbero create, al di fuori dei compiti che hanno un nesso con la sicurezza, capacità per le quali non si riscontra alcun fabbisogno. Sebbene l’apporto di personale in seno all’esercito e alla protezione civile possa essere garantito almeno nella variante senza libera scelta del genere di servizio, il Consiglio federale è giunto alla conclusione che le due varianti relative al servizio civico obbligatorio sono quelle che soddisfano meno i criteri dell’apporto di personale, del nesso con la sicurezza e del fabbisogno. Pertanto, ha deciso di non portarle avanti. Ha invece incaricato il DDPS di sottoporre a un esame approfondito le altre due varianti (<i>Obbligo di prestare servizio di sicurezza</i> e <i>Obbligo di prestare servizio orientato al fabbisogno</i>) entro la fine del 2024, redigendo un rapporto e presentandogli proposte per un’eventuale attuazione. Al contempo, ha affidato al DDPS anche l’incarico di esaminare approfonditamente l’introduzione di una giornata informativa obbligatoria per le donne (<i>Status quo plus</i>) e di sottoporgli i risultati di tale esame entro la fine del 2024 affinché possa prendere una decisione in merito. </p>
<p class="absatz ">Le due varianti relative al servizio civico obbligatorio respinte dal Consiglio federale presentano forti analogie con il modello proposto dall’iniziativa. In entrambe le varianti esaminate, tutte le cittadine e tutti i cittadini svizzeri presterebbero servizio personalmente in caso di idoneità dal punto di vista fisico e psichico. Verrebbero coperti non solo gli attuali compiti fondamentali dell’esercito e della protezione civile, ma anche compiti che vanno al di là del settore della sicurezza, in particolare negli ambiti dei servizi sanitari e sociali nonché della natura e dell’ambiente. Il servizio in questi ambiti non sarebbe prestato solo come servizio sostitutivo del servizio militare, bensì come servizio equivalente al servizio militare e al servizio di protezione civile. Il servizio potrebbe prevedere anche compiti completamente nuovi, per esempio mandati politici a livello comunale, cariche in seno ad associazioni nonché impieghi in sezioni samaritane o per lo svolgimento di funzioni in ambito sportivo. Nella variante senza libera scelta del genere di servizio, i possibili ambiti d’impiego sarebbero più orientati all’attuale servizio civile rispetto alla variante con libera scelta del genere di servizio, che sotto questo aspetto è più vicina all’attuale iniziativa popolare. Per quanto riguarda l’apporto di personale in seno all’esercito e alla protezione civile, invece, la variante senza libera scelta presenta una maggiore somiglianza con l’iniziativa popolare, poiché entrambe prevedono di garantire in modo duraturo l’apporto di personale. </p>
<div class="footnotes">
<p id="fn-d7e250"><sup><a href="#fnbck-d7e250">10</a></sup><sup></sup> Rapporto del Consiglio federale del 30 giugno 2021 sull’apporto di personale in seno all’esercito e alla protezione civile. Parte 1: analisi e provvedimenti a breve e medio termine (<a href="https://fedlex.data.admin.ch/eli/fga/2021/1555" target="_blank">FF <b>2021</b> 1555</a>).</p>
<p id="fn-d7e263"><sup><a href="#fnbck-d7e263">11</a></sup><sup></sup> <a href="https://fedlex.data.admin.ch/eli/cc/2020/887" target="_blank">RS <b>520.1</b></a></p>
<p id="fn-d7e274"><sup><a href="#fnbck-d7e274">12</a></sup><sup></sup> <a href="https://fedlex.data.admin.ch/eli/cc/1995/4093_4093_4093" target="_blank">RS <b>510.10</b></a></p>
<p id="fn-d7e285"><sup><a href="#fnbck-d7e285">13</a></sup><sup></sup> <a href="https://fedlex.data.admin.ch/eli/cc/1996/1445_1445_1445" target="_blank">RS <b>824.0</b></a></p>
<p id="fn-d7e296"><sup><a href="#fnbck-d7e296">14</a></sup><sup></sup> Rapporto del Consiglio federale del 4 marzo 2022 sull’apporto di personale in seno all’esercito e alla protezione civile. Parte 2: possibilità di ulteriore sviluppo a lungo termine del sistema dell’obbligo di prestare servizio (<a href="https://fedlex.data.admin.ch/eli/fga/2022/665" target="_blank">FF <b>2022 </b>665</a>).</p>
</div>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Lancio dell’iniziativa</a>
</h2>
<div class="collapseable">
<p class="absatzvor ">L’associazione Service Citoyen è stata fondata nel 2013 nel contesto della votazione popolare sull’iniziativa popolare federale «Sì all’abolizione del servizio militare obbligatorio». Il suo obiettivo è quello di promuovere l’impegno di milizia in Svizzera. Insieme ad altri partner, dal 2019 l’associazione si è occupata del possibile lancio di un’iniziativa popolare. Dopo la pubblicazione della seconda parte del rapporto concernente l’apporto di personale in seno all’esercito e alla protezione civile, con cui sono state respinte le due varianti <i>Servizio civico obbligatorio senza libera scelta del genere di servizio</i> e <i>Servizio civico obbligatorio con libera scelta del genere di servizio</i> per un possibile nuovo sistema dell’obbligo di prestare servizio, il 26 aprile 2022 il comitato d’iniziativa ha avviato la raccolta delle firme per l’Iniziativa Servizio civico<sup><a href="#fn-d7e343" id="fnbck-d7e343">15</a></sup>.</p>
<div class="footnotes"><p id="fn-d7e343"><sup><a href="#fnbck-d7e343">15</a></sup><sup></sup> Cfr. il sito Internet del comitato d’iniziativa: www.servicecitoyen.ch.</p></div>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Scopi e tenore dell’iniziativa</a>
</h1>
<div class="collapseable">
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Scopi dell’iniziativa</a>
</h2>
<div class="collapseable">
<p class="absatzvor ">Lo scopo dell’iniziativa è rafforzare il sistema di milizia della Svizzera, offrire ai giovani un’istruzione di base nell’ambito dell’impegno sociale e assicurare che la grande maggioranza della popolazione svizzera fornisca un contributo a beneficio della collettività e dell’ambiente, indipendentemente dall’idoneità al servizio militare o al servizio di protezione civile. L’iniziativa propone un «servizio a beneficio della collettività e dell’ambiente» come ampliamento e integrazione mirata dell’attuale sistema dell’obbligo di prestare servizio, introducendo un obbligo che vada al di là dei tradizionali ambiti d’impiego dell’esercito, della protezione civile e del servizio civile, rafforzi la protezione dell’ambiente e includa il servizio di milizia anche in ulteriori ambiti. L’obiettivo è quello di contribuire a rafforzare il pensiero di milizia, a promuovere l’impegno sociale, a rafforzare la protezione dell’ambiente e a sviluppare una comprensione globale della sicurezza che includa anche la protezione dell’ambiente, mantenendo al contempo la capacità d’impiego dell’esercito e della protezione civile<sup><a href="#fn-d7e357" id="fnbck-d7e357">16</a></sup>.</p>
<div class="footnotes"><p id="fn-d7e357"><sup><a href="#fnbck-d7e357">16</a></sup><sup></sup> Cfr. il sito Internet del comitato d’iniziativa: www.servicecitoyen.ch.</p></div>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Tenore della normativa proposta</a>
</h2>
<div class="collapseable"><p class="absatzvor ">L’iniziativa prevede che le persone di cittadinanza svizzera prestino un servizio a beneficio della collettività e dell’ambiente sotto forma di servizio militare, servizio di protezione civile o un altro servizio di milizia equivalente. Inoltre la legge può stabilire se e in che misura tale servizio è prestato anche da persone che non hanno la cittadinanza svizzera. Mentre l’attuale sistema dell’obbligo di prestare servizio è limitato all’esercito, alla protezione civile e al servizio civile, l’iniziativa mira a impiegare gli obbligati al servizio anche in altri ambiti, sia nel settore pubblico che in quello ambientale. Il testo dell’iniziativa stabilisce che devono essere al contempo garantiti gli effettivi dell’esercito e della protezione civile, ma non specifica le modalità di attuazione del processo di selezione. Analogamente a quanto previsto dall’attuale sistema dell’obbligo di prestare servizio, chi non presta servizio sarebbe tenuto a pagare una tassa e la Confederazione dovrebbe emanare prescrizioni per un’adeguata compensazione della perdita di guadagno. L’iniziativa prevede inoltre che chiunque, nel prestare servizio, patisca danni alla salute o perisca abbia diritto per sé o per i propri congiunti a un adeguato sostegno da parte della Confederazione, come avviene anche nel sistema attuale.</p></div></section><section id="lvl_3/lvl_3.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.3">3.3 Interpretazione del testo dell’iniziativa</a>
</h2>
<div class="collapseable">
<p class="absatzvor ">Il comitato d’iniziativa non ha pubblicato alcun commento dettagliato sul testo dell’iniziativa. L’iniziativa popolare prevede che vengano adeguati gli articoli 59 e 61 Cost. e che nell’articolo 197 Cost. venga integrata una disposizione d’esecuzione di tali adeguamenti. L’iniziativa popolare esige che l’obbligo di prestare servizio sia esteso alle donne svizzere e dà al legislatore la possibilità di prevedere che anche le persone che non hanno la cittadinanza svizzera prestino servizio. Il testo dell’iniziativa non specifica le concrete modalità di attuazione di tali novità. </p>
<p class="absatz ">L’iniziativa intende adeguare l’articolo 59 capoverso 1 Cost. in modo tale che l’obbligo di prestare servizio venga esteso alle donne svizzere. Partendo dal presupposto che i principi di idoneità attuali vengano applicati anche alle donne svizzere, il numero annuale di obbligati al servizio raddoppierà passando dai circa 35 000 attuali a circa 70 000<sup><a href="#fn-d7e375" id="fnbck-d7e375">17</a></sup>. Tale numero potrebbe essere ancora più elevato se venissero adeguati i criteri di idoneità. </p>
<p class="absatz ">Il servizio civile sostitutivo non è più menzionato esplicitamente, ma viene sussunto nell’obbligo di prestare servizio di cui all’articolo 59 capoverso 1 Cost. Secondo il Consiglio federale, la Costituzione federale lascia al legislatore – anche nel testo dell’iniziativa – un sufficiente margine di manovra per poter portare avanti il servizio civile sostitutivo con la soluzione della prova dell’atto, in modo che ogni obbligato al servizio possa continuare a dichiarare in qualsiasi momento la presenza di un conflitto di coscienza e prestare un servizio civile sostitutivo. Le persone idonee al servizio militare devono continuare ad avere il diritto, sancito dalla Costituzione federale, di dichiarare in qualsiasi momento la presenza di un conflitto di coscienza. Per non incrementare l’attrattiva del servizio civile sostitutivo, la durata di quest’ultimo dovrebbe continuare a essere pari a una volta e mezza quella del servizio militare.</p>
<p class="absatz ">L’articolo 59 capoverso 2 Cost. proposto prevede che l’obbligo di prestare servizio possa essere adempiuto sotto forma di un servizio equivalente a favore della comunità, a beneficio della collettività e dell’ambiente. L’iniziativa chiede un servizio a favore della comunità che vada al di là degli ambiti dell’esercito, della protezione civile e del servizio civile e che comprenda in misura sempre maggiore anche la protezione dell’ambiente. Occorrerebbe definire quali sono, in concreto, gli ambiti e i campi di attività interessati e in che modo debbano essere istruiti e impiegati gli obbligati al servizio. Poiché il testo dell’iniziativa parla di «altro servizio di milizia», secondo il Consiglio federale l’obbligo di prestare servizio potrebbe includere anche l’esercizio di cariche politiche come pure il servizio nei pompieri volontari, in sezioni samaritane o negli ambiti in cui vene prestato attualmente il servizio civile (protezione della natura, cure infermieristiche, custodia di bambini, scuola).</p>
<p class="absatz ">Il testo dell’iniziativa non contiene disposizioni relative alla durata del servizio o dell’incorporazione per gli obbligati al servizio. Nell’attuale sistema dell’obbligo di prestare servizio, tali parametri si basano sulle esigenze dell’esercito in termini di istruzione e di apporto di personale. Secondo il Consiglio federale, questa regolamentazione potrebbe essere mantenuta anche in caso di attuazione dell’iniziativa.</p>
<p class="absatz ">L’articolo 59 capoverso 3 Cost. proposto prevede che venga garantito l’effettivo regolamentare dei servizi d’intervento in caso di crisi (in particolare dell’esercito e della protezione civile). La garanzia degli effettivi dell’esercito e della protezione civile rappresenta una preoccupazione fondamentale del Consiglio federale, ma il testo dell’iniziativa non fornisce al legislatore indicazioni precise su come dovrà essere concretamente raggiunto tale obiettivo. Esiste un sufficiente margine di manovra per imporre agli obbligati al servizio di prestare un servizio nell’esercito o nella protezione civile. Si porrebbero sfide di carattere amministrativo, per esempio per il reclutamento, l’attribuzione o la tassa d’esenzione dall’obbligo militare in caso di mancato adempimento dell’obbligo di prestare servizio. Per questo bisognerebbe chiarire in che misura sarebbe possibile passare da un genere di servizio all’altro. In linea di principio, in quest’ambito l’iniziativa lascia al legislatore la facoltà di stabilire se esista o meno la libertà di scelta per quanto concerne il genere di servizio e se si possa passare da un genere di servizio all’altro. Il Consiglio federale parte quindi dal presupposto che sia possibile un’attuazione che garantisca un sufficiente apporto di personale in seno all’esercito e alla protezione civile.</p>
<p class="absatz ">Nel previsto articolo 59 capoverso 4 Cost. il testo dell’iniziativa stabilisce che le persone non idonee al servizio sono tenute a pagare una tassa. Non è definito se continueranno a essere applicati gli attuali criteri di idoneità. L’estensione dei campi di attività a ulteriori ambiti al di fuori dell’esercito e della protezione civile lascia intendere che anche i criteri di idoneità potrebbero essere adattati. Occorrerebbe pertanto adeguare le vigenti disposizioni del diritto in materia di tassa d’esenzione dall’obbligo militare, in particolare nella legge federale del 12 giugno 1959<sup><a href="#fn-d7e395" id="fnbck-d7e395">18</a></sup> sulla tassa d’esenzione dall’obbligo militare. </p>
<p class="absatz ">L’articolo 59 capoverso 5 Cost. proposto prevede che il legislatore stabilisca se e in che misura un servizio a beneficio della collettività e dell’ambiente debba essere prestato da persone che non hanno la cittadinanza svizzera. Il testo dell’iniziativa non chiarisce in modo definitivo se si tratta di un servizio obbligatorio o volontario. </p>
<p class="absatz ">Il previsto articolo 59 capoversi 6 e 7 Cost. descrive l’adeguata compensazione della perdita di guadagno e i diritti delle persone che, nel prestare servizio, patiscono danni alla salute o periscono. Il legislatore dovrebbe adeguare le attuali disposizioni del diritto in materia di indennità di perdita di guadagno, in particolare nella legge del 25 settembre 1952<sup><a href="#fn-d7e410" id="fnbck-d7e410">19</a></sup> sulle indennità di perdita di guadagno, in vista dell’ampliamento dei generi di servizio. Le disposizioni della legge federale del 19 giugno 1992<sup><a href="#fn-d7e421" id="fnbck-d7e421">20</a></sup> sull’assicurazione militare (LAM) derivate dall’articolo 59 Cost. attualmente in vigore per quanto concerne i diritti delle persone che, nel prestare servizio militare o civile, patiscono danni alla salute o periscono, rimangono invece invariate. </p>
<p class="absatz ">Nell’articolo 61 Cost. dovrebbero essere abrogati i capoversi 3–5. In questo modo, il servizio di protezione verrà sussunto nell’obbligo di prestare servizio sancito nell’articolo 59 Cost., mentre l’articolo 61 modificato disciplinerà esclusivamente le competenze della Confederazione nell’ambito della protezione civile.</p>
<p class="absatz ">Nell’articolo 197 Cost. il Parlamento deve essere incaricato di emanare le disposizioni d’esecuzione dell’articolo 59 rivisto entro cinque anni dalla sua accettazione da parte del Popolo e dei Cantoni. Se le disposizioni d’esecuzione non entrano in vigore entro tale termine, il Consiglio federale deve emanarle entro tre anni dal suo scadere. </p>
<div class="footnotes">
<p id="fn-d7e375"><sup><a href="#fnbck-d7e375">17</a></sup><sup></sup> Questa cifra corrisponde al numero medio annuale di obbligati al servizio nel caso in cui l’obbligo di prestare servizio venga esteso alle donne svizzere. Può subire fluttuazioni di anno in anno. Fonte: <i>Szenarien zur Bevölkerungsentwicklung der Schweiz 2015–2045</i>, Neuchâtel 2015.</p>
<p id="fn-d7e395"><sup><a href="#fnbck-d7e395">18</a></sup><sup></sup> <a href="https://fedlex.data.admin.ch/eli/cc/1959/2035_2097_2125" target="_blank">RS<b> 661</b></a></p>
<p id="fn-d7e410"><sup><a href="#fnbck-d7e410">19</a></sup><sup></sup> <a href="https://fedlex.data.admin.ch/eli/cc/1952/1021_1046_1050" target="_blank">RS <b>834.1</b></a></p>
<p id="fn-d7e421"><sup><a href="#fnbck-d7e421">20</a></sup><sup></sup> <a href="https://fedlex.data.admin.ch/eli/cc/1993/3043_3043_3043" target="_blank">RS <b>833.1</b></a></p>
</div>
</div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Valutazione dell’iniziativa</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Valutazione degli scopi dell’iniziativa </a>
</h2>
<div class="collapseable"><p class="absatzvor ">Un servizio a beneficio della collettività e dell’ambiente come quello richiesto dall’iniziativa potrebbe rafforzare l’impegno delle cittadine e dei cittadini svizzeri a favore della società. Un tale servizio può contribuire all’integrazione sociale e culturale. Va anche riconosciuto che l’iniziativa mira a promuovere la solidarietà attiva e la responsabilità individuale e collettiva delle cittadine e dei cittadini svizzeri. Le molteplici possibilità di impiego consentirebbero alle cittadine e ai cittadini svizzeri di mettere a frutto le proprie competenze e i propri interessi in diversi settori della sicurezza o in vari ambiti a beneficio della collettività e dell’ambiente. Ciò potrebbe migliorare la situazione in particolare negli ambiti in cui già oggi è difficile trovare un numero sufficiente di persone che svolgano attività a titolo volontario o onorifico. Grazie alla maggiore considerazione della protezione dell’ambiente, un servizio a beneficio della collettività e dell’ambiente potrebbe promuovere la sensibilizzazione della società alle questioni riguardanti la tutela ambientale. Anche l’obiettivo di rafforzare la coesione sociale attraverso un impegno per la sicurezza o per l’ambiente è giustificato. Il fatto che la società civile sia impegnata nell’ambito del clima lascia inoltre supporre che anche un impegno nel settore dell’ambiente possa suscitare interesse. Infine, un servizio civico obbligatorio sia per gli uomini che per le donne potrebbe anche servire a realizzare l’uguaglianza di fatto tra uomo e donna (art. 8 cpv. 3 Cost<i>.</i>), mentre un servizio volontario da parte di persone che non hanno la cittadinanza svizzera potrebbe promuovere l’integrazione e la comprensione interculturale. </p></div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Ripercussioni in caso di accettazione</a>
</h2>
<div class="collapseable">
<p class="absatzvor ">Il Consiglio federale riconosce gli scopi dell’iniziativa, ma ritiene che un’estensione dell’obbligo di prestare servizio a tutta la popolazione non sia giustificata, soprattutto considerando che l’iniziativa prevede il reclutamento di un numero elevato di persone che non sono necessarie per l’adempimento dei compiti degli organi di sicurezza. Devono essere obbligate a prestare servizio solo le persone soggette all’obbligo di leva che sono strettamente necessarie per fornire prestazioni che abbiano un nesso con la sicurezza e rispondano a un fabbisogno della società. Con l’obbligo di prestare servizio proposto dall’iniziativa popolare, tutte le cittadine e tutti i cittadini svizzeri soggetti all’obbligo di leva che non sono necessari per garantire gli effettivi dell’esercito e della protezione civile verrebbero impiegati in ambiti che non hanno un nesso diretto con la sicurezza. Ogni anno, per garantire l’apporto di personale in seno all’esercito e alla protezione civile sono necessari circa 30 400 obbligati al servizio (25 000 per l’esercito e 5400 per la protezione civile)<sup><a href="#fn-d7e449" id="fnbck-d7e449">21</a></sup>. Con il servizio civico obbligatorio, ogni anno circa 70 000 cittadine e cittadini svizzeri diventerebbero soggetti all’obbligo di leva (cifra arrotondata in base all’evoluzione statistica della popolazione secondo l’Ufficio federale di statistica)<sup><a href="#fn-d7e462" id="fnbck-d7e462">22</a></sup>. Se le quote di idoneità rimanessero invariate, circa il 20 per cento degli obbligati al servizio, ossia circa 14 000 persone, continuerebbe a non prestare né il servizio militare né il servizio di protezione civile. L’esercito e la protezione civile avrebbero così a disposizione ogni anno circa 56 000 persone soggette all’obbligo di leva, ossia 25 600 in più rispetto a quelle necessarie per il relativo apporto di personale. Ne consegue che, con l’introduzione del servizio civico, quasi la metà di tutti gli obbligati al servizio non verrebbe impiegata nell’esercito e nella protezione civile, bensì in ambiti d’impiego che non hanno un nesso diretto con la sicurezza. Tra questi figura per esempio l’impegno nel settore ambientale, come richiesto dall’iniziativa. Se — in deroga alla prassi attuale — prestassero servizio anche le persone che non sono idonee né al servizio militare né al servizio di protezione civile, verrebbe prestato un numero ancora maggiore di giorni di servizio senza alcun nesso con la sicurezza. Lo stesso accadrebbe se la possibilità di prestare servizio fosse estesa anche alle persone che non hanno la cittadinanza svizzera, una possibilità prevista dall’iniziativa. Secondo il Consiglio federale l’estensione dell’obbligo di prestare servizio potrebbe essere presa in considerazione solo per le persone con diritto di voto. In Svizzera le persone che non hanno la cittadinanza svizzera sono escluse dai diritti di partecipazione politica a livello federale, pertanto non sarebbe opportuno obbligarle a prestare servizio. Un servizio volontario sarebbe ipotizzabile, ma nell’eventualità di un’attuazione dovrebbe essere valutato caso per caso a seconda del genere di servizio. </p>
<p class="absatz ">In caso di accettazione dell’iniziativa, gli ambiti d’impiego degli obbligati al servizio verrebbero notevolmente ampliati rispetto a oggi. Il Consiglio federale è critico nei confronti della possibilità di assolvere, attraverso il nuovo obbligo generale di prestare un servizio civico, servizi di milizia al di fuori dell’esercito, della protezione civile e del servizio civile, per esempio esercitando mandati politici o svolgendo attività di volontariato in sezioni samaritane. Secondo il Consiglio federale, se si procedesse a un ampliamento come quello previsto dall’iniziativa, un numero eccessivo di obbligati al servizio fornirebbe prestazioni con un nesso debole o nullo con la sicurezza.</p>
<p class="absatz ">A ciò si aggiunge la questione della compatibilità con il principio della parità di trattamento in materia di servizio. I diversi generi di servizio devono essere il più possibile equivalenti in termini di carico di lavoro per le persone che li prestano, in particolare per quanto riguarda il numero di giorni di servizio e la durata dell’incorporazione. Nell’attuale sistema dell’obbligo di prestare servizio, ciò è garantito. L’art. 31 LPPC stabilisce che le persone soggette all’obbligo di prestare servizio di protezione civile siano assoggettate a tale obbligo per un periodo equivalente a quello dei militari e prestino lo stesso numero di giorni di servizio. Le persone soggette all’obbligo di prestare servizio civile prestano invece un numero di giorni di servizio pari a una volta e mezza quello prestato dai militari, in modo tale che il servizio civile sostitutivo sia equivalente al servizio militare in termini di carico di lavoro. Secondo il Consiglio federale, in caso di attuazione dell’iniziativa il principio dell’equivalenza deve essere applicato a tutti i generi di servizio. Ci si chiede pertanto se, qualora gli ambiti in cui viene adempiuto l’obbligo di prestare servizio fossero ampliati conformemente all’iniziativa, sia possibile garantire la parità di trattamento in materia di servizio.</p>
<section id="lvl_4/lvl_4.2/lvl_4.2.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.2/lvl_4.2.1">4.2.1 Ripercussioni sull’apporto di personale in seno all’esercito e alla protezione civile</a>
</h3>
<div class="collapseable"><p class="absatzvor ">Il testo dell’iniziativa non fornisce praticamente nessuna indicazione al legislatore su come disciplinare il reclutamento e l’apporto di personale per i diversi generi di servizio, ma stabilisce che deve essere garantito l’effettivo regolamentare dei servizi d’intervento in caso di crisi, in particolare dell’esercito e della protezione civile (art. 59 cpv. 3 Cost. proposto). L’attuazione dovrebbe essere definita dal legislatore nell’ambito delle disposizioni d’esecuzione. Pertanto, il testo dell’iniziativa lascia al legislatore un sufficiente margine di manovra per imporre, se necessario, agli obbligati al servizio di adempiere il loro obbligo di prestare servizio nell’esercito o nella protezione civile. Anche se il bacino di reclutamento raddoppiasse rispetto a oggi in seguito all’estensione dell’obbligo di prestare servizio alle donne, sarebbe possibile assicurare in modo duraturo un sufficiente apporto di personale in seno all’esercito e alla protezione civile solo se, nell’ambito di tale apporto, venisse data la priorità a questi generi di servizio. In caso di libera scelta, non si può presumere che un numero sufficiente di obbligati al servizio scelga volontariamente tali generi di servizio. Pertanto, secondo il Consiglio federale, un sufficiente apporto di personale in seno all’esercito e alla protezione civile potrebbe essere assicurato in modo duraturo soltanto se, nell’ambito di tale apporto, si continuasse – come accade attualmente – a dare la priorità all’esercito e alla protezione civile, prendendo in considerazione gli altri generi di servizio solo in un secondo momento. Si potrebbe consentire il passaggio da un genere di servizio all’altro, ma il Consiglio federale è dell’avviso che, per non mettere a rischio gli effettivi dell’esercito, i passaggi da quest’ultimo ad altri generi di servizio debbano essere soggetti almeno alle disposizioni legali attualmente in vigore per il passaggio al servizio civile: l’articolo 8 capoverso 1 LSC stabilisce che il servizio civile dura 1,5 volte la durata complessiva dei servizi d’istruzione previsti dalla legislazione militare che non sono ancora stati prestati. </p></div></section><section id="lvl_4/lvl_4.2/lvl_4.2.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.2/lvl_4.2.2">4.2.2 Ripercussioni sull’economia</a>
</h3>
<div class="collapseable">
<p class="absatzvor ">Nell’attuale sistema dell’obbligo di prestare servizio, l’impiego degli obbligati al servizio è soggetto a restrizioni per quanto concerne la neutralità rispetto al mercato del lavoro. Secondo l’articolo 6 capoverso 1 LSC, l’impiego di persone soggette all’obbligo di prestare servizio civile non deve minacciare posti di lavoro esistenti, pregiudicare le condizioni salariali e di lavoro nell’istituto d’impiego o distorcere le condizioni della concorrenza sul mercato del lavoro civile. Restrizioni analoghe per le attività al di fuori dei rispettivi ambiti fondamentali sono disciplinate a livello di istruzioni per l’esercito<sup><a href="#fn-d7e487" id="fnbck-d7e487">23</a></sup> e a livello di ordinanza per la protezione civile<sup><a href="#fn-d7e495" id="fnbck-d7e495">24</a></sup>.</p>
<p class="absatz ">Il raddoppio del numero di obbligati al servizio, che secondo le stime passerebbe dai circa 35 000 attuali a circa 70 000 per classe d’età, comporterebbe anche un raddoppio del numero di giorni di servizio prestati e un ampliamento degli ambiti d’impiego. Con questo aumento dei giorni di servizio e degli ambiti d’impiego, si pone una questione di principio: stabilire se l’esigenza della neutralità rispetto al mercato del lavoro debba applicarsi anche ai servizi prestati al di fuori del servizio militare, del servizio di protezione civile e del servizio civile attuali. Ai sensi dell’articolo 94 capoverso 4 Cost., sono ammissibili deroghe al principio della neutralità concorrenziale dello Stato mediante una disposizione a livello costituzionale. Sarebbe quindi teoricamente possibile accettare che l’impiego degli obbligati al servizio possa minacciare posti di lavoro esistenti, pregiudicare le condizioni salariali e di lavoro nell’istituto d’impiego o distorcere le condizioni della concorrenza. Tuttavia, secondo il Consiglio federale ciò dovrebbe essere evitato. Tutti i giorni di servizio che non hanno un nesso diretto con la sicurezza dovrebbero soddisfare gli stessi criteri in termini di neutralità rispetto al mercato del lavoro previsti per le attuali attività svolte dalle persone soggette all’obbligo di prestare servizio civile. La questione successiva è quella di capire se sia possibile trovare un meccanismo di attuazione per conciliare l’impiego degli obbligati al servizio con la neutralità rispetto al mercato del lavoro. Se al mercato del lavoro venisse sottratta una quota di personale doppia rispetto a quella attuale, sarebbe difficile garantire in modo sistematico la neutralità rispetto al mercato del lavoro, soprattutto considerando che molte delle persone che prestano servizio andrebbero potenzialmente a sostituirsi, almeno in parte, ad altri lavoratori poco qualificati (p. es. personale addetto alle pulizie o all’assistenza ai malati).</p>
<p class="absatz ">Inoltre, si pone anche la questione della sensatezza di un servizio a beneficio della collettività e dell’ambiente dal punto di vista dell’economia pubblica. Non sembra infatti sensato sottrarre al settore economico il doppio del personale per impiegarlo in compiti per i quali risulta meno qualificato rispetto alla sua attività professionale originaria. I costi supplementari e le conseguenze negative di un tale sistema sull’economia pubblica sarebbero considerevoli. I costi relativi alle indennità di perdita di guadagno potrebbero pressoché raddoppiare, gravando ulteriormente sui datori di lavoro e sui lavoratori. A ciò si aggiungerebbe un aumento dei costi del personale per l’amministrazione e l’esecuzione in caso di impiego degli obbligati al servizio. Solo a livello di legge si potrebbe chiarire se e in che misura sia possibile generare entrate da tributi versati dagli istituti d’impiego in cambio della prestazione lavorativa ottenuta.</p>
<div class="footnotes">
<p id="fn-d7e487"><sup><a href="#fnbck-d7e487">23</a></sup><sup></sup> N. 2 lett. b delle istruzioni del 30 novembre 2006 concernenti le attività commerciali nel DDPS, consultabili sul sito Internet www.ar.admin.ch &gt; Immobili &gt; Portale immobiliare del DDPS.</p>
<p id="fn-d7e495"><sup><a href="#fnbck-d7e495">24</a></sup><sup></sup> Art. 46 cpv. 1 lett. c dell’ordinanza dell’11 novembre 2020 sulla protezione civile (<a href="https://fedlex.data.admin.ch/eli/cc/2020/888" target="_blank">RS <b>520.11</b></a>).</p>
</div>
</div></section><section id="lvl_4/lvl_4.2/lvl_4.2.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_4/lvl_4.2/lvl_4.2.3">4.2.3 Stima dei costi</a>
</h3>
<div class="collapseable">
<p class="absatzvor ">In caso di accettazione dell’iniziativa, probabilmente sarebbero da prevedere costi significativi per il servizio a beneficio della collettività e dell’ambiente proposto. L’estensione dell’obbligo di prestare servizio alle donne svizzere farebbe pressoché raddoppiare i giorni di servizio. Di conseguenza, raddoppierebbero anche i costi relativi alle indennità di perdita di guadagno, al soldo e alle assicurazioni. Inoltre l’introduzione di un obbligo generale di prestare un servizio civico potrebbe generare notevoli costi per l’economia pubblica a causa delle assenze dal lavoro. Nel 2022 i costi relativi alle indennità di perdita di guadagno sono stati pari a 806 milioni di franchi<sup><a href="#fn-d7e515" id="fnbck-d7e515">25</a></sup>. Con un numero doppio di giorni di servizio, si dovrebbero prevedere circa 1,6 miliardi di franchi all’anno. I costi per l’assicurazione militare sono stati pari a circa 163 milioni di franchi nel 2023<sup><a href="#fn-d7e523" id="fnbck-d7e523">26</a></sup>. Se l’iniziativa venisse attuata, si dovrebbero prevedere circa 330 milioni di franchi all’anno. A fronte di questi costi supplementari vi sarebbero le maggiori entrate derivanti dalla tassa d’esenzione dall’obbligo militare. Nel 2022 i proventi della tassa sono stati pari a circa 165 milioni di franchi<sup><a href="#fn-d7e531" id="fnbck-d7e531">27</a></sup>. Secondo le stime, in caso di accettazione dell’iniziativa queste entrate potrebbero salire a circa 330 milioni di franchi all’anno. Attualmente non è tuttavia possibile stimare i costi complessivi poiché essi dipendono dalle esatte modalità di attuazione del servizio civico, che devono essere definite a livello di legge e di ordinanza.</p>
<div class="footnotes">
<p id="fn-d7e515"><sup><a href="#fnbck-d7e515">25</a></sup><sup></sup> Statistica delle indennità di perdita di guadagno (statistica IPG) 2022, consultabile sul sito Internet www.ufas.admin.ch &gt; Assicurazioni sociali &gt; Indennità per perdita di guadagno IPG &gt; Statistica.</p>
<p id="fn-d7e523"><sup><a href="#fnbck-d7e523">26</a></sup><sup></sup> Statistique de l’assurance militaire 2023, consultabile sul sito Internet www.suva.ch &gt; Téléchargements et commandes &gt; Statistique de l’assurance militaire 2023.</p>
<p id="fn-d7e531"><sup><a href="#fnbck-d7e531">27</a></sup><sup></sup> Recettes fiscales de la Confédération, consultabile sul sito Internet www.estv.admin.ch &gt; L’AFC &gt; Statistiques fiscales &gt; Statistiques fiscales générales &gt; Recettes fiscales de la Confédération.</p>
</div>
</div></section><div class="footnotes">
<p id="fn-d7e449"><sup><a href="#fnbck-d7e449">21</a></sup><sup></sup> Cfr. il rapporto del Consiglio federale del 30 giugno 2021 sull’apporto di personale in seno all’esercito e alla protezione civile. Parte 1: analisi e provvedimenti a breve e medio termine (<a href="https://fedlex.data.admin.ch/eli/fga/2021/1555" target="_blank">FF <b>2021 </b>1555</a>).</p>
<p id="fn-d7e462"><sup><a href="#fnbck-d7e462">22</a></sup><sup></sup> Cfr. il rapporto del Consiglio federale del 4 marzo 2022 sull’apporto di personale in seno all’esercito e alla protezione civile. Parte 2: possibilità di ulteriore sviluppo a lungo termine del sistema dell’obbligo di prestare servizio (<a href="https://fedlex.data.admin.ch/eli/fga/2022/665" target="_blank">FF <b>2022</b> 665</a>).</p>
</div>
</div></section><section id="lvl_4/lvl_4.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.3">4.3 Compatibilità con gli impegni internazionali della Svizzera</a>
</h2>
<div class="collapseable">
<p class="absatzvor ">Si pone la questione di stabilire se il fabbisogno, da parte della società, di prestazioni fornite dagli obbligati al servizio al di là dell’esercito e della protezione civile sia abbastanza elevato e urgente da giustificare un obbligo di tale portata per l’intera popolazione e da non violare il divieto del lavoro forzato previsto dal diritto costituzionale e internazionale. Per lavoro forzato si intende qualsiasi lavoro o servizio che si esige da un individuo sotto la minaccia di una pena e per il quale detto individuo non si è offerto di sua spontanea volontà. Il diritto internazionale – in particolare l’articolo 4 paragrafo 3 della Convenzione del 4 novembre 1950<sup><a href="#fn-d7e543" id="fnbck-d7e543">28</a></sup> per la salvaguardia dei diritti dell’uomo e delle libertà fondamentali nonché l’articolo 8 paragrafo 3 lettera c del Patto internazionale del 16 dicembre 1966<sup><a href="#fn-d7e554" id="fnbck-d7e554">29</a></sup> relativo ai diritti civili e politici – vieta il lavoro forzato. Tuttavia, in assenza di una definizione di diritto positivo, formula alcune eccezioni relative a obblighi di prestare servizio che non costituiscono lavoro forzato. Questi includono (oltre ai lavori richiesti alle persone detenute e al servizio militare) i compiti che le cittadine e i cittadini possono essere chiamati a svolgere in relazione al mantenimento della sicurezza e in caso di crisi e calamità come pure i cosiddetti «normali doveri civici», per esempio il patrocinio gratuito, il servizio medico d’urgenza o gli incarichi come giurati. </p>
<p class="absatz ">L’attuale sistema dell’obbligo di prestare servizio rispetta il divieto del lavoro forzato. Da un lato, la grande maggioranza dei giorni di servizio prestati presenta il suddetto nesso con i compiti di sicurezza; dall’altro, i servizi in ambiti che non hanno alcun nesso con la sicurezza, come la sanità pubblica e la protezione dell’ambiente, vengono prestati sotto forma di servizio civile sostitutivo e pertanto, in quanto servizio sostitutivo del servizio militare, rientrano tra le eccezioni al divieto del lavoro forzato riconosciute dal diritto internazionale e costituzionale.</p>
<p class="absatz ">Con l’obbligo di prestare servizio proposto dall’iniziativa popolare, tutte le cittadine e tutti i cittadini svizzeri soggetti all’obbligo del reclutamento che non sono necessari per garantire gli effettivi dell’esercito e della protezione civile verrebbero impiegati in ambiti che non hanno alcun nesso con la sicurezza. Come indicato nel capitolo 4.2, per garantire l’apporto di personale in seno all’esercito e alla protezione civile sono necessari ogni anno circa 30 400 obbligati al servizio. Mantenendo i criteri di idoneità attuali, con il servizio civico obbligatorio l’esercito e la protezione civile avrebbero ogni anno a disposizione – come spiegato in precedenza – circa 25 600 persone soggette all’obbligo di leva in più rispetto a quelle necessarie per il relativo apporto di personale. Questi obbligati al servizio, in esubero dal punto di vista dell’apporto di personale, verrebbero impiegati in ambiti d’impiego che non hanno alcun nesso con la sicurezza. Secondo il Consiglio federale resta da capire se sia possibile prevedere un numero sufficiente di servizi di milizia alternativi che consentano di rispettare il divieto del lavoro forzato, sancito dal diritto internazionale.</p>
<div class="footnotes">
<p id="fn-d7e543"><sup><a href="#fnbck-d7e543">28</a></sup><sup></sup> <a href="https://fedlex.data.admin.ch/eli/cc/1974/2151_2151_2151" target="_blank">RS <b>0.101</b></a></p>
<p id="fn-d7e554"><sup><a href="#fnbck-d7e554">29</a></sup><sup></sup> <a href="https://fedlex.data.admin.ch/eli/cc/1993/750_750_750" target="_blank">RS <b>0.103.2</b></a></p>
</div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Conclusioni</a>
</h1>
<div class="collapseable">
<p class="absatzvor ">Per quanto concerne le modalità di attuazione dell’obbligo di prestare servizio, l’iniziativa popolare si concentra sull’uguaglianza, sulla solidarietà attiva e sulla responsabilità individuale e collettiva delle cittadine e dei cittadini svizzeri. Il Consiglio federale è tuttavia dell’avviso che, anche in futuro, il sistema dell’obbligo di prestare servizio debba continuare a essere incentrato sull’apporto di personale in seno alle organizzazioni di sicurezza esercito e protezione civile, contribuendo così alla sicurezza della Svizzera. Un’estensione dell’obbligo di prestare servizio a tutta la popolazione non è giustificata, soprattutto considerando che l’iniziativa prevede il reclutamento di un numero eccessivo di persone che non sono necessarie per l’adempimento dei compiti degli organi di sicurezza. La popolazione dovrebbe essere obbligata a fornire prestazioni solo nel caso in cui l’impiego degli obbligati al servizio sia indispensabile per la società. Se l’iniziativa venisse accettata, ogni anno verrebbero reclutati approssimativamente almeno 70 000 obbligati al servizio, ossia il doppio rispetto a oggi, e il loro numero aumenterebbe ulteriormente con l’introduzione di un servizio volontario per le persone che non hanno la cittadinanza svizzera. In termini di politica di sicurezza, non si riscontra alcun fabbisogno di un numero significativamente maggiore di prestazioni che non hanno un nesso diretto con la sicurezza, poiché le esigenze in materia di sicurezza possono essere soddisfatte con le organizzazioni attuali. Se venisse introdotto un servizio a beneficio della collettività e dell’ambiente, la quota di personale sottratta al mercato del lavoro raddoppierebbe rispetto a oggi, il che graverebbe sull’economia e, secondo il Consiglio federale, sarebbe difficilmente compatibile con la normativa attualmente in vigore in materia di neutralità rispetto al mercato del lavoro. Per motivi legati all’economia pubblica, il Consiglio federale non ritiene opportuno derogare a tale principio. Rispetto all’attuale sistema dell’obbligo di prestare servizio, si porrebbe la questione della compatibilità con il divieto del lavoro forzato, sancito dal diritto internazionale e pertanto sovraordinato. Gran parte delle prestazioni fornite non avrebbe alcun nesso con i compiti di sicurezza dello Stato, e resterebbe da capire se sia possibile prevedere un numero sufficiente di servizi di milizia alternativi che consentano di rispettare il divieto del lavoro forzato. </p>
<p class="absatz ">Un adeguamento completo del sistema dell’obbligo di prestare servizio sarebbe necessario qualora non fosse possibile assicurare in modo duraturo l’apporto di personale in seno all’esercito e alla protezione civile.<i> </i>Con la prima parte del rapporto sull’apporto di personale in seno all’esercito e alla protezione civile, il Consiglio federale ha adottato provvedimenti per migliorare a breve e medio termine gli effettivi della protezione civile. Al fine di garantire in modo duraturo l’apporto di personale in seno all’esercito, nella seconda parte del rapporto sono state elaborate quattro varianti per l’ulteriore sviluppo a lungo termine dell’obbligo di prestare servizio, tra cui due varianti relative al <i>servizio civico obbligatorio</i> che, a livello contenutistico, presentano analogie con l’iniziativa. Il Consiglio federale ha esaminato e respinto entrambe le varianti relative al <i>servizio civico obbligatorio</i>, poiché quest’ultimo non garantirebbe in modo duraturo l’apporto di personale in seno all’esercito e alla protezione civile in caso di libera scelta del genere di servizio e perché non è presente un sufficiente nesso tra il servizio e la sicurezza. Al momento non è possibile valutare in che misura le altre varianti (<i>Obbligo di prestare servizio di sicurezza </i>e <i>Obbligo di prestare servizio orientato al fabbisogno</i>) e la giornata informativa per le donne (<i>Status quo plus</i>) sarebbero adatte come controprogetto diretto, in quanto l’esame non è ancora concluso e non sono ancora state prese decisioni relative a un’eventuale attuazione. In merito alle due varianti in questione, dal punto di vista odierno si può osservare quanto segue: </p>
<dl>
<dt>– </dt>
<dd>la variante <i>Obbligo di prestare servizio di sicurezza</i> non prevede né l’estensione dell’obbligo di prestare servizio alle donne svizzere né l’ampliamento dei possibili campi di attività per gli obbligati al servizio, che sono due scopi fondamentali dell’iniziativa popolare. L’obbligo di prestare servizio continuerebbe a essere applicato solo agli uomini svizzeri e il servizio sarebbe prestato esclusivamente nell’esercito, nella protezione civile e negli istituti d’impiego del servizio civile sostitutivo. Pertanto, ci si chiede se la variante <i>Obbligo di prestare servizio di sicurezza</i> possa essere abbastanza vicina al senso dell’iniziativa popolare da rivelarsi adatta come controprogetto diretto; </dd>
<dt>– </dt>
<dd>la variante <i>Obbligo di prestare servizio orientato al fabbisogno</i> prevede di estendere l’obbligo di prestare servizio alle donne svizzere, come richiesto anche dall’Iniziativa Servizio civico. Tuttavia, contrariamente a quanto previsto dall’iniziativa popolare, con questa variante presterebbero effettivamente servizio solo le cittadine e i cittadini svizzeri necessari per garantire in modo duraturo l’apporto di personale in seno all’esercito e alla protezione civile, ossia poco meno della metà di tutti gli obbligati al servizio. Con questo modello, gli obbligati al servizio sarebbero impiegati esclusivamente negli stessi campi di attività di oggi, ossia nell’esercito, nella protezione civile e negli istituti d’impiego del servizio civile sostitutivo. Pertanto, la variante <i>Obbligo di servizio orientato al fabbisogno</i> non tiene conto di uno scopo importante dell’iniziativa, ovvero l’ampliamento dei campi di attività per gli obbligati al servizio, includendo per esempio lo svolgimento compiti per comuni e associazioni, l’esercizio di cariche pubbliche o il servizio nei pompieri. Soddisfa invece un altro scopo importante dell’iniziativa, ossia l’estensione dell’obbligo di prestare servizio alle donne. Come indicato sopra, il Consiglio federale ha commissionato un esame approfondito di questo modello di servizio e della variante <i>Obbligo di prestare servizio di sicurezza</i>, i cui risultati saranno disponibili entro la fine del 2024; </dd>
<dt>– </dt>
<dd>con l’introduzione della <i>giornata informativa obbligatoria per le donne</i>, le donne svizzere sarebbero tenute – in virtù di un obbligo sancito nel diritto federale – a partecipare a una giornata informativa. Ciò non comporterebbe tuttavia un obbligo di prestare servizio nell’esercito o nella protezione civile e anche la partecipazione al reclutamento rimarrebbe volontaria. Resta da capire quante donne, in seguito all’esperienza della giornata informativa, presterebbero servizio militare o di protezione civile, dato che per loro tale servizio rimarrebbe comunque facoltativo. La giornata informativa obbligatoria per le donne non comporterebbe quindi l’estensione dell’obbligo di prestare servizio alle donne. L’opzione <i>Status quo plus</i> non prevede neanche un ampliamento dei campi di attività. Pertanto, secondo il Consiglio federale ciò non è in linea con il senso dell’iniziativa federale, motivo per cui neanche l’opzione <i>Status quo plus</i> risulta adatta come controprogetto diretto a quest’ultima.</dd>
</dl>
<p class="absatz ">Poiché, senza una base costituzionale, non è possibile disciplinare a livello di legge nuovi obblighi in materia di servizio civico, il Consiglio federale ritiene che non vi sia la possibilità di un controprogetto indiretto.</p>
<p class="absatz ">Per i motivi che precedono, il Consiglio federale propone alle Camere federali di sottoporre l’iniziativa popolare al voto del Popolo e dei Cantoni senza controprogetto diretto o indiretto e con la raccomandazione di respingerla.</p>
<p class="abstand1seite "></p>
</div></section></main>
</div></body>
</html>
