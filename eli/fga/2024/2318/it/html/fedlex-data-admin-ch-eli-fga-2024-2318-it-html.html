<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--24.075--><p class="srnummer ">24.075</p>
<h1 class="erlasstitel botschafttitel ">Messaggio<br>relativo all’approvazione dell’Accordo concernente misure di solidarietà volte a garantire la sicurezza dell’approvvigionamento di gas tra la Svizzera, la Germania e l’Italia</h1>
<p class="botschaftdatum ">del 28 agosto 2024</p>
<p class="botschaftlinie "></p>
<p class="salutation ">Onorevoli presidenti e consiglieri,</p>
<p class="absatzvor ">con il presente messaggio vi sottoponiamo, per approvazione, il disegno di un decreto federale che approva l’Accordo tra la Svizzera, la Germania e l’Italia concernente misure di solidarietà volte a garantire la sicurezza dell’approvvigionamento di gas, il disegno di un decreto federale concernente un credito d’impegno per la concessione di una garanzia statale nell’ambito dell’Accordo tra la Svizzera, la Germania e l’Italia concernente misure di solidarietà volte a garantire la sicurezza dell’approvvigionamento di gas, nonché il disegno di un decreto federale concernente un credito d’impegno per il finanziamento di misure di solidarietà nell’ambito dell’Accordo tra la Svizzera, la Germania e l’Italia concernente misure di solidarietà volte a garantire la sicurezza dell’approvvigionamento di gas.</p>
<p class="absatzvor ">Gradite, onorevoli presidenti e consiglieri, l’espressione della nostra alta considerazione.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">28 agosto 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd <br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic ">Con l’Accordo concernente misure di solidarietà volte a garantire la sicurezza dell’approvvigionamento di gas tra la Svizzera, la Germania e l’Italia, il nostro Paese può presentare una richiesta di solidarietà agli altri due Stati contraenti per l’approvvigionamento dei clienti protetti in Svizzera (innanzitutto economie domestiche, ospedali e servizi d’emergenza), in caso di dichiarazione dell’emergenza e dopo aver adottato tutte le misure nazionali possibili. In contropartita, anche gli altri due Stati contraenti possono presentare una richiesta di solidarietà alla Svizzera in caso di emergenza. I tre Stati garantiscono inoltre di non limitare le capacità di trasporto esistenti nelle proprie reti in caso di attuazione delle misure di solidarietà. </p>
<p class="absatzkurs man-font-style-italic ">Nel caso di prestazioni di solidarietà, la Confederazione avrebbe obblighi di pagamento comprendenti il prezzo del gas e i costi del suo trasporto, nonché eventuali compensazioni per danni legati alle misure sovrane. Per fornire una garanzia statale o effettuare i pagamenti in caso di necessità, la Confederazione deve disporre dei corrispondenti crediti d’impegno. Gli eventuali pagamenti effettuati da quest’ultima verrebbero successivamente fatturati ai destinatari delle forniture di gas, vale a dire ai clienti protetti nel quadro della solidarietà in Svizzera.</p>
<p class="absatzkurs man-font-style-italic ">Se tra le Parti contraenti sorgessero controversie che non possano essere risolte dalle autorità competenti verrebbe adito un tribunale arbitrale ad hoc. Esso deciderebbe in modo vincolante in merito a tutti i casi che rientrano nel campo di applicazione dell’Accordo. </p>
<p class="absatzkurs man-font-style-italic ">Nell’ambito del progetto in consultazione, l’Accordo e i crediti d’impegno necessari per la sua attuazione vengono trasmessi per approvazione al Parlamento. </p>
<p class="absatz "><br></p>
<p class="titelbotschaftinnen "><br>Messaggio</p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Necessità di agire e obiettivi</a>
</h2>
<div class="collapseable">
<p class="absatzvor ">Come conseguenza della guerra avviata dalla Russia contro l’Ucraina nel febbraio del 2022, il Consiglio federale ha attuato varie misure preventive per rafforzare la sicurezza dell’approvvigionamento di gas. Nell’ambito dell’approvvigionamento di gas naturale, una di esse è l’ordinanza del 18 maggio 2022<sup><a href="#fn-d7e69" id="fnbck-d7e69">1</a></sup> sulla garanzia delle capacità di fornitura di gas naturale in situazioni di grave penuria, in vigore per un periodo limitato (fino a fine settembre 2025) e obbliga i gestori regionali di reti di gas naturale (Aziende Industriali di Lugano SA, Erdgas Ostschweiz AG, Erdgas Zentralschweiz AG, Gasverbund Mittelland AG e Gaznat SA) a stoccare il 15 per cento del consumo medio annuo svizzero entro il 1° novembre. Poiché in Svizzera non vi sono impianti di stoccaggio appropriati, i gestori adempiono quest’obbligo ricorrendo a impianti di stoccaggio all’estero. Inoltre, per gli inverni 2022/23 e 2023/24 l’ordinanza imponeva ai gestori della rete di disporre di opzioni che consentissero loro di acquisire gas in situazioni di crisi. Il Consiglio federale ha altresì stabilito un obiettivo volontario di risparmio di gas per i semestri invernali 2022/23 e 2023/24, finalizzato a ridurre il consumo di gas del 15 per cento. Anche l’Approvvigionamento economico del Paese (AEP) ha preparato le misure e le ordinanze da attuare in situazioni di grave penuria (inviti al risparmio, commutazione obbligatoria degli impianti bicombustibili, divieto e limitazione del consumo di gas, contingentamento dei clienti non protetti). Un obiettivo delle misure dell’AEP è poter continuare a rifornire i clienti protetti (innanzitutto economie domestiche, ospedali e servizi d’emergenza) anche in situazioni di penuria, iniziando con ridurre o addirittura interrompere l’approvvigionamento dei clienti non protetti. Infine, a luglio 2023 il capo del Dipartimento federale dell’ambiente, dei trasporti, dell’energia e delle comunicazioni (DATEC) ha firmato a Roma una dichiarazione congiunta con l’Italia per garantire l’approvvigionamento di gas in Svizzera durante l’inverno fino all’ottobre del 2024<sup><a href="#fn-d7e80" id="fnbck-d7e80">2</a></sup>. La dichiarazione non è giuridicamente vincolante.</p>
<p class="absatz ">Nonostante si sia discusso di un accordo di solidarietà con la Francia, essa non ha mostrato alcun interesse a concludere un tale tipo di accordo con il nostro Paese né lo ha concluso con un altro. Un accordo di solidarietà con l’Austria non offrirebbe molta più sicurezza alla Svizzera, poiché le capacità tra quest’ultima e l’Austria (Vorarlberg) sono modeste e il Vorarlberg non è collegato al resto della rete austriaca, ma viene rifornita dalla Germania.</p>
<p class="absatz ">Germania e Italia sono Paesi chiave per la sicurezza dell’approvvigionamento di gas in Europa e, in particolare, in Svizzera. La conclusione di un Accordo di solidarietà con essi rappresenta un ulteriore contributo alla sicurezza dell’approvvigionamento dei clienti protetti in Svizzera. Sulla base di questo Accordo, essa può chiedere aiuto alle altre due Parti contraenti in situazioni di grave penuria. Si tratta dell’ultima misura possibile per soddisfare il fabbisogno dei clienti protetti del nostro Paese, nel caso in cui le misure summenzionate si rivelassero insufficienti. In contropartita, la Svizzera contribuisce alla sicurezza dell’approvvigionamento dei due Paesi limitrofi.</p>
<p class="absatz ">Inoltre, le prestazioni di solidarietà tra Germania e Italia saranno notevolmente facilitate e la certezza giuridica aumenterà se il transito attraverso la Svizzera sarà reso possibile dagli operatori dei sistemi di trasporto svizzeri nell’ambito dell’Accordo trilaterale.</p>
<p class="absatz ">Se necessario dovrà essere possibile applicare l’Accordo nell’inverno del 2025/2026. I presupposti sono l’approvazione dell’Accordo da parte dei tre Stati, la conclusione di un accordo di attuazione tra gli operatori dei sistemi di trasporto del gas interessati dei tre Paesi nonché la regolamentazione nazionale per la preparazione e l’attuazione dell’Accordo in due ordinanze (v. n. 3.2).</p>
<div class="footnotes">
<p id="fn-d7e69"><sup><a href="#fnbck-d7e69">1</a></sup><sup></sup> <a href="https://fedlex.data.admin.ch/eli/cc/2022/310" target="_blank">RS <b>531.82</b></a></p>
<p id="fn-d7e80"><sup><a href="#fnbck-d7e80">2</a></sup><sup></sup> https://www.datec.admin.ch/ &gt; Il DATEC &gt; Media &gt; Comunicati stampa&gt; Il consigliere federale Rösti ha firmato a Roma due accordi nell’ambito dei trasporti e dell’energia.</p>
</div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Svolgimento e risultato dei negoziati</a>
</h2>
<div class="collapseable">
<p class="absatzvor ">Nel marzo del 2022 il Consiglio federale ha incaricato il DATEC di esaminare la possibilità di concludere accordi di solidarietà con i Paesi limitrofi per la fornitura reciproca di gas in caso di emergenza. A maggio 2022 Germania e Svizzera hanno avviato per la prima volta dei negoziati in vista di un accordo di solidarietà. Dall’estate dello stesso anno, la Germania ha preso le distanze da un accordo bilaterale con la Svizzera, dichiarandosi favorevole a un testo trilaterale con quest’ultima e l’Italia. Tale intenzione è stata ribadita dai consiglieri federali Albert Rösti e Guy Parmelin e dal vicecancelliere tedesco Robert Habeck in occasione del Forum economico mondiale (WEF) di Davos nel gennaio del 2023 e in quello del gennaio successivo.</p>
<p class="absatz ">Da maggio 2023 la Svizzera partecipa ai negoziati per un accordo di solidarietà tra Germania e Italia. Dato che il tracciato del gasdotto di transito che passa per il nostro Paese rappresenta una delle principali vie di trasporto del gas tra gli altri due, il coinvolgimento svizzero costituisce un vantaggio per l’attuazione pratica di questo Accordo di solidarietà. L’integrazione della Svizzera è disciplinata in un accordo (di seguito «Accordo trilaterale») che è complementare all’Accordo di solidarietà tra la Germania e l’Italia (di seguito «Accordo bilaterale»)<sup><a href="#fn-d7e102" id="fnbck-d7e102">3</a></sup>.</p>
<p class="absatz ">L’Accordo bilaterale e l’Accordo trilaterale sono stati notificati dalla Germania alla Commissione europea il 7 febbraio 2024. La presa di posizione della Commissione europea e le discussioni che ne sono seguite hanno portato ad alcune modifiche dell’Accordo trilaterale, principalmente per quanto concerne il meccanismo di risoluzione delle controversie.</p>
<p class="absatz ">I due Accordi sono stati firmati a Berlino il 19 marzo 2024. Per l’Accordo trilaterale fa fede la versione in inglese, mentre per quello bilaterale fanno fede quelle tedesca e italiana.</p>
<div class="footnotes"><p id="fn-d7e102"><sup><a href="#fnbck-d7e102">3</a></sup><sup></sup> <a href="https://www.recht.bund.de/bgbl/2/2024/104/VO.html" target="_blank">
				Bundesgesetzblatt Teil II – Bekanntmachung des deutsch-italienischen Abkommensüber Solidaritätsmaßnahmen zur Gewährleistung der sicheren Gasversorgung 
				 (in tedesco); 
			</a>come anche in allegato al presente messaggio.</p></div>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Rapporto con il programma di legislatura e il piano finanziario, nonché con le strategie delConsiglio federale</a>
</h2>
<div class="collapseable">
<p class="absatzvor ">Il progetto corrisponde all’obiettivo 25 del programma di legislatura 2023–2027<sup><a href="#fn-d7e121" id="fnbck-d7e121">4</a></sup>, che prevede che la Svizzera garantisca la sicurezza e la stabilità dell’approvvigionamento energetico e incoraggi lo sviluppo della produzione nazionale di energia rinnovabile.</p>
<p class="absatz ">Il progetto non è incluso nel piano finanziario della Confederazione e richiede crediti d’impegno (v. n. 5).</p>
<p class="absatz ">Il progetto è conforme alla Strategia energetica della Confederazione, mirante in particolare a mantenere l’elevato livello di approvvigionamento della Svizzera<sup><a href="#fn-d7e137" id="fnbck-d7e137">5</a></sup>. L’accordo non è contrario agli obiettivi climatici del nostro Paese e garantisce l’approvvigionamento di gas dei clienti protetti, anche qualora la quantità di gas consumata venisse ridotta in linea con gli obiettivi climatici.</p>
<div class="footnotes">
<p id="fn-d7e121"><sup><a href="#fnbck-d7e121">4</a></sup><sup></sup> <a href="https://fedlex.data.admin.ch/eli/fga/2024/1440" target="_blank">FF <b>2024</b> 1440</a></p>
<p id="fn-d7e137"><sup><a href="#fnbck-d7e137">5</a></sup><sup></sup> Cfr. al riguardo le affermazioni al n. 4.3.5 nel Messaggio del 4 settembre 2013 concernente il primo pacchetto di misure della Strategia energetica 2050, <a href="https://fedlex.data.admin.ch/eli/fga/2013/1722" target="_blank">FF <b>2013</b> 7561</a>.</p>
</div>
</div></section><section id="lvl_1/lvl_1.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.4">1.4 Interventi parlamentari</a>
</h2>
<div class="collapseable"><p class="absatzvor ">La mozione <a href="https://www.parlament.ch/it/ratsbetrieb/suche-curia-vista/geschaeft?AffairId=20224001" target="_blank">
				22.4001
			</a> «Un accordo di solidarietà tra Svizzera e Italia nel settore del gas» del 26 settembre 2022 chiede al Consiglio federale di negoziare e stipulare un accordo bilaterale di solidarietà nel settore del gas con l’Italia. </p></div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Procedura preliminare, in particolare procedura di consultazione</a>
</h1>
<div class="collapseable">
<p class="absatzvor ">La consultazione si è svolta dal 15 maggio al 17 giugno 2024. Conformemente all’articolo 7 capoverso 4 della legge del 18 marzo 2005<sup><a href="#fn-d7e161" id="fnbck-d7e161">6</a></sup> sulla procedura di consultazione, il termine per rispondere deve essere abbreviato rispetto al termine minimo di almeno tre mesi stabilito dalla legge, in ragione dell’importanza e dell’urgenza dell’Accordo volto a garantire la sicurezza dell’approvvigionamento di gas. </p>
<p class="absatz ">L’Accordo di solidarietà trilaterale è stato in generale accolto con favore dai partecipanti alla consultazione e nessuno di loro vi si è opposto. Vi è stata anche una grande accettazione dei crediti d’impegno necessari. Varie osservazioni dei partecipanti alla consultazione riguardano la sua attuazione, che sarà disciplinata nell’ordinanza concernente la preparazione e l’attuazione delle misure di solidarietà volte a garantire l’approvvigionamento di gas o nell’accordo funzionale a una procedura operativa tra gli operatori dei sistemi di trasporto.</p>
<p class="absatz ">Dati i riscontri positivi della consultazione, il Consiglio federale non ha apportato alcuna modifica ai disegni dei decreti federali né modifiche sostanziali al progetto dell’Accordo. Il messaggio è stato integrato in particolare con informazioni sugli auspicati accordi con la Francia e l’Austria (risposte alle richieste dei Cantoni di Argovia, Sciaffusa e Turgovia, v. n. 1.1). In risposta a un’osservazione dell’Unione democratica di centro (UDC), sono state chiarite le affermazioni sul processo decisionale del tribunale arbitrale (n. 4.2, art. 11).</p>
<p class="absatz ">Le seguenti richieste non sono state prese in considerazione:</p>
<dl>
<dt>– </dt>
<dd>assunzione dei costi delle misure di solidarietà da parte della Confederazione (Unione sindacale svizzera e, secondo l’Unione delle città svizzere, alcune città): a tale richiesta si oppone l’applicazione del principio del beneficiario. Poiché sono gli unici a beneficiare di forniture nel quadro della solidarietà in quanto gli altri clienti del gas o le economie domestiche che non hanno bisogno di gas non ne beneficiano, soltanto i clienti protetti del settore del gas dovrebbero pagare;</dd>
<dt>– </dt>
<dd>integrazione dei crediti d’impegno nella pianificazione finanziaria a lungo termine della Confederazione (Cantone di Turgovia): la probabilità che il credito sia utilizzato è estremamente bassa. Una preventiva prenotazione dei mezzi non è quindi opportuna in questo momento;</dd>
<dt>– </dt>
<dd>la garanzia dei crediti d’impegno a scapito dei beneficiari (UDC): un argomento che va contro questa richiesta è il fatto che la garanzia statale è concessa solamente in un caso eccezionale. Inoltre, la Società anonima svizzera per il gas naturale (Swissgas) deve assumere un compito di interesse pubblico. Non si tratta quindi della garanzia di un interesse aziendale. I crediti nei confronti dei clienti finali sono inoltre ampiamente diffusi. Il venir meno di tutti i crediti non è realistico. </dd>
</dl>
<div class="footnotes"><p id="fn-d7e161"><sup><a href="#fnbck-d7e161">6</a></sup><sup></sup> <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p></div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Punti essenziali dell’Accordo</a>
</h1>
<div class="collapseable">
<section id="lvl_3/lvl_3.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.1">3.1 Contenuto</a>
</h2>
<div class="collapseable">
<p class="absatzvor ">Secondo l’articolo 1, l’Accordo trilaterale tra la Svizzera, la Germania e l’Italia è parte integrante dell’Accordo bilaterale tra la Germania e l’Italia concernente misure di solidarietà volte a garantire la sicurezza dell’approvvigionamento di gas (v. allegato). Entrambi sono stati firmati a Berlino il 19 marzo 2024. L’Accordo trilaterale rimanda in diverse parti alle disposizioni pertinenti dell’Accordo bilaterale. Inoltre, disciplina alcuni punti specifici che richiedono una regolamentazione particolare nelle relazioni tra la Svizzera e le altre due Parti contraenti.</p>
<p class="absatz ">L’Accordo bilaterale si basa sull’articolo 13 del regolamento europeo in vigore al momento della firma dell’accordo, ovvero il regolamento (UE) 2017/1938 concernente misure volte a garantire la sicurezza dell’approvvigionamento di gas<sup><a href="#fn-d7e196" id="fnbck-d7e196">7</a></sup> (di seguito «regolamento SoS»). Gli Accordi di solidarietà nel settore del gas finora conclusi all’interno dell’UE seguono quindi un modello uniforme. Per quanto concerne l’Accordo bilaterale, occorre sottolineare i seguenti punti chiave:</p>
<dl>
<dt>– </dt>
<dd>le misure di solidarietà sono adottate in ultima istanza quando l’emergenza (l’ultimo dei tre livelli di crisi definiti all’art. 11 cma 1 del regolamento SoS) è stata dichiarata dalla Parte richiedente e tutte le misure per ridurre i consumi dei clienti non protetti o per aumentare l’offerta sono già state attuate. In altri termini, le Parti contraenti possono presentare una richiesta di solidarietà soltanto quando non sono più in grado di fornire con mezzi propri il gas ai clienti protetti nel quadro della solidarietà sul proprio territorio (art. 1);</dd>
<dt>– </dt>
<dd>la definizione di clienti protetti nel quadro della solidarietà è contenuta nell’articolo 2 comma 6 in combinato disposto con il motivo al considerando 24 del regolamento SoS. Si tratta in particolare di economie domestiche, ospedali e servizi d’emergenza (art. 2);</dd>
<dt>– </dt>
<dd>in linea di principio, quando una delle Parti contraenti presenta una richiesta di solidarietà, le altre sono obbligate a ridurre o interrompere l’approvvigionamento di gas dei propri clienti non protetti finché non è soddisfatta la domanda dei clienti protetti dello Stato richiedente. In primo luogo dovrebbero essere adottate «misure volontarie di solidarietà». La Parte contraente che risponde alla richiesta di solidarietà (di seguito «Parte contraente fornitrice») invita i partecipanti al mercato sul proprio territorio (ad es. tramite una piattaforma online) a mettere a disposizione, su base volontaria e contrattuale, volumi di gas per far fronte alla crisi di approvvigionamento sul territorio della Parte contraente che presenta la richiesta di solidarietà (Parte richiedente). Se i volumi di gas messi a disposizione non sono sufficienti a soddisfare il fabbisogno di gas dei clienti protetti nel quadro della solidarietà, in una seconda fase possono essere richieste «misure obbligatorie di solidarietà». In questo caso, la Parte contraente fornitrice adotta misure sovrane in termini di domanda e offerta per poter mettere a disposizione volumi di gas supplementari (artt. 3–5);</dd>
<dt>– </dt>
<dd>ai fini della comunicazione al momento dell’attuazione delle misure di solidarietà, ciascuna Parte nomina un’autorità competente (art. 3 cma 2 del regolamento SoS);</dd>
<dt>– </dt>
<dd>una richiesta di solidarietà deve contenere determinate informazioni (in particolare il volume di gas auspicato) ed è valida soltanto per il giorno successivo alla richiesta. Altre richieste possono essere presentate per i giorni successivi. Le richieste di solidarietà devono essere presentate ed evase in tempi molto brevi (artt. 3–5). I processi e i meccanismi di attuazione devono essere definiti al livello delle autorità competenti e dei vari operatori del settore del gas (art. 6); </dd>
<dt>– </dt>
<dd>in caso di misure volontarie di solidarietà, i partecipanti al mercato della Parte contraente fornitrice ricevono una remunerazione stabilita contrattualmente. Se i contratti in questione non sono conclusi dalla stessa Parte contraente richiedente, ma da un terzo che agisce per suo conto ovvero da un partecipante al mercato attivo sul suo territorio, essa deve fornire una garanzia statale per coprire i crediti degli operatori di mercato della Parte contraente fornitrice (art. 4). In caso di misure obbligatorie di solidarietà, un contratto tra le Parti contraenti si ritiene concluso appena l’offerta di solidarietà è stata accettata, con i relativi obblighi di versare una compensazione alla Parte contraente fornitrice (art. 5). Le compensazioni comprendono in particolare il prezzo del gas, i costi di trasporto e la compensazione dei danni ai settori economici interessati a seguito delle misure sovrane conformemente al diritto nazionale (art. 8).</dd>
</dl>
<p class="absatz ">Poiché l’Accordo trilaterale è parte integrante dell’Accordo bilaterale (art. 1), questi elementi chiave del secondo si applicano anche al primo. Il nostro Paese avrà così il diritto di trasmettere una richiesta di solidarietà alla Germania e all’Italia in caso di emergenza, conformemente alle disposizioni pertinenti dell’Accordo bilaterale. In contropartita, anche la Germania e l’Italia potranno presentare le proprie richieste di solidarietà alla Svizzera.</p>
<p class="absatz ">Per alcuni punti specifici, è necessaria una regolamentazione particolare nelle relazioni con la Svizzera e le altre due Parti contraenti. Ciò concerne le seguenti disposizioni dell’Accordo trilaterale:</p>
<dl>
<dt>– </dt>
<dd>per quanto riguarda la Svizzera, l’autorità competente è l’Ufficio federale per l’approvvigionamento economico del Paese (UFAE) che, in caso di solidarietà, è il punto di contatto per gli scambi tra gli Stati (art. 2);</dd>
<dt>– </dt>
<dd>dato che le misure di solidarietà tra Germania e Italia possono riguardare grandi volumi e quindi mobilitare grandi capacità sulla parte svizzera del gasdotto di transito, sono previsti meccanismi di protezione specifici per l’approvvigionamento svizzero. Le suddette misure di solidarietà non devono quindi ostacolare l’approvvigionamento dei clienti protetti nel quadro della solidarietà sul territorio svizzero (art. 5). In tal caso, le autorità competenti dei tre Stati contraenti devono adottare le misure necessarie a garantire l’approvvigionamento di gas ai clienti protetti nel quadro della solidarietà in Svizzera (art. 8). Nell’attuazione delle misure di solidarietà le tre Parti contraenti si assicurano reciprocamente che non saranno adottate misure che limitino l’utilizzo delle capacità di trasporto esistenti nelle proprie rispettive reti del gas, conformemente al funzionamento corretto e trasparente delle infrastrutture (art. 6);</dd>
<dt>– </dt>
<dd>secondo l’Accordo trilaterale, i clienti protetti nel quadro della solidarietà in Svizzera sono trattati allo stesso modo dei clienti protetti nel quadro della solidarietà in Germania e in Italia, a condizione che la definizione svizzera di questi clienti sia compatibile con la definizione di cui all’articolo 2 comma 6 e all’articolo 13 del regolamento SoS (art. 7); </dd>
<dt>– </dt>
<dd>le autorità competenti delle tre Parti contraenti si impegnano ad adottare tutte le misure necessarie affinché i rispettivi operatori dei sistemi di trasporto concludano un accordo funzionale a una procedura operativa entro sei mesi dall’entrata in vigore dell’Accordo trilaterale. L’accordo funzionale a una procedura operativa disciplina i dettagli di attuazione delle misure di solidarietà (art. 10);</dd>
<dt>– </dt>
<dd>in caso di controversie con la Svizzera che non possono essere risolte dalle autorità competenti delle tre Parti contraenti una clausola arbitrale stabilisce che, a differenza dell’Accordo bilaterale, non è la Corte di giustizia dell’Unione europea a intervenire come organo di risoluzione delle controversie, ma un tribunale arbitrale ad hoc (art. 11);</dd>
<dt>– </dt>
<dd>l’Accordo trilaterale si applica anche al Principato del Liechtenstein, rientrando anch’esso nell’approvvigionamento economico della Svizzera. Conformemente agli articoli 7 e 8 capoverso 2 del Trattato di unione doganale conchiuso il 29 marzo 1923<sup><a href="#fn-d7e247" id="fnbck-d7e247">8</a></sup> tra la Confederazione Svizzera e il Principato del Liechtenstein, il Principato del Liechtenstein autorizza la Confederazione Svizzera a rappresentarlo nei negoziati che, nel periodo della durata del presente Trattato, avranno luogo con terzi Stati allo scopo di concludere trattati commerciali e doganali con validità per il Principato (art. 13). La direttrice dell’Ufficio dell’economia del Liechtenstein è stata consultata e ha approvato l’articolo 13 relativo all’integrazione del Principato nell’Accordo;</dd>
<dt>– </dt>
<dd>gli obblighi della Germania e dell’Italia conformemente al regolamento SoS (art. 1) sono fatti salvi, in particolare quelli nei confronti di altri Stati membri dell’UE.</dd>
</dl>
<div class="footnotes">
<p id="fn-d7e196"><sup><a href="#fnbck-d7e196">7</a></sup><sup></sup> Regolamento (UE) 2017/1938 del Parlamento europeo e del Consiglio, del 25 ottobre 2017, concernente misure volte a garantire la sicurezza dell’approvvigionamento di gas e che abroga il regolamento (UE) n. 994/2010, GU L 280 del 28 octobre 2017, pag. 1; modificato da ultimo dal regolamento (UE) 2022/1032, GU L 173 del 30 giugno 2022, pag. 17.</p>
<p id="fn-d7e247"><sup><a href="#fnbck-d7e247">8</a></sup><sup></sup> <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p>
</div>
</div></section><section id="lvl_3/lvl_3.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.2">3.2 Attuazione legislativa in Svizzera</a>
</h2>
<div class="collapseable">
<p class="absatzvor ">La preparazione e l’attuazione dell’Accordo trilaterale in Svizzera saranno disciplinate in due ordinanze basate sulla legge del 17 giugno 2016<sup><a href="#fn-d7e265" id="fnbck-d7e265">9</a></sup> sull’approvvigionamento economico del Paese (LAP). A differenza della Germania e dell’Italia, la Svizzera non dispone di una legge sull’approvvigionamento di gas che possa servire da base per l’attuazione dell’Accordo trilaterale. Le due ordinanze non sono parte del presente dossier.</p>
<p class="absatz ">La prima ordinanza stabilisce in che modo la Svizzera si deve preparare a chiedere misure di solidarietà in una situazione di penuria (art. 5 cpv. 4 LAP) e in che modo deve attuare le misure di solidarietà in caso di richiesta dall’estero (art. 61 cpv. 2 LAP). Nell’ambito della revisione in corso della LAP, il Dipartimento federale dell’economia, della formazione e della ricerca esamina il rafforzamento dell’obbligo di partecipazione delle imprese che hanno un’importanza soltanto indiretta per l’approvvigionamento economico del Paese. Il 26 giugno 2024 il Consiglio federale ha avviato la consultazione sull’avamprogetto di questa prima ordinanza. L’ordinanza entrerà in vigore poco tempo dopo l’entrata in vigore dell’Accordo. La seconda ordinanza disciplinerà l’attuazione di misure di solidarietà nel caso in cui anche in Svizzera dovesse verificarsi un’emergenza (artt. 31 e 32 LAP). Verrà messa in consultazione successivamente ed entrerà in vigore al sopraggiungere di una situazione di penuria.</p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">La prima ordinanza sulla preparazione e sull’attuazione delle misure di solidarietà volte a garantire la sicurezza dell’approvvigionamento di gas prevede di affidare a Swissgas il compito pubblico della preparazione e dell’attuazione operativa dell’Accordo sulla base dell’articolo 60 capoverso 1 lettera c LAP. La delega si rende necessaria in quanto, a causa della mancanza di una base giuridica, in Svizzera non vi è un responsabile dell’area di mercato che sia indipendente dal settore del gas e che possa svolgere tale compito. Swissgas è adatta a questo compito poiché vanta un’esperienza pluriennale nella gestione della rete e nelle attività di trasporto ad essa collegate. Inoltre, è proprietaria delle capacità del gasdotto di transito destinate alla Svizzera. Nel settore svizzero del gas non esiste un’organizzazione analoga che possa assumere questo compito al posto di Swissgas. Essa dipende dal settore del gas. Il trasferimento del compito a Swissgas è soggetto alla condizione che essa tratti tutti gli operatori del mercato in funzione del principio di causalità e in modo non discriminatorio.</p>
<p class="absatz ">Nell’ambito dell’attuazione dell’Accordo, a Swissgas vengono assegnati compiti puramente operativi. Swissgas e il settore del gas sono tenuti a elaborare una strategia per l’attuazione delle misure preparatorie entro sei mesi dall’entrata in vigore dell’ordinanza. Per mezzo di istruzioni vengono ulteriormente precisati gli obblighi di Swissgas, tra cui quello di fornire regolarmente rapporti e informazioni. La legittima attuazione dell’Accordo trilaterale e il rispetto degli obblighi vengono periodicamente verificati nell’ambito delle strutture esistenti dell’Approvvigionamento economico del Paese. Le competenze regolatorie nei casi di solidarietà rimangono alla Confederazione, specialmente per la determinazione di misure sovrane (commutazione degli impianti bicombustibili, limitazioni e divieti dell’utilizzo di gas nonché contingentamento).</p>
<p class="absatz ">Dall’ottobre del 2023 gli operatori dei sistemi di trasporto svizzeri si riuniscono regolarmente per concordare le modalità tecniche per l’applicazione dei meccanismi di solidarietà definiti nell’Accordo. Si sono svolte anche riunioni con gli omologhi tedeschi e italiani con l’obiettivo di concretizzare e firmare un accordo funzionale a una procedura operativa entro sei mesi dall’entrata in vigore dell’Accordo trilaterale.</p>
<div class="footnotes"><p id="fn-d7e265"><sup><a href="#fnbck-d7e265">9</a></sup><sup></sup> <a href="https://fedlex.data.admin.ch/eli/cc/2017/308" target="_blank">RS <b>531</b></a></p></div>
</div></section><section id="lvl_3/lvl_3.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.3">3.3 Crediti d’impegno</a>
</h2>
<div class="collapseable"><p class="absatzvor ">Per far fronte agli obblighi finanziari che possono sorgere per la Confederazione in caso di attuazione delle misure di solidarietà sono necessari due crediti d’impegno. Il contenuto dei necessari decreti di stanziamento figura al numero 5.</p></div></section><section id="lvl_3/lvl_3.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_3/lvl_3.4">3.4 Rapporto con il diritto europeo</a>
</h2>
<div class="collapseable">
<p class="absatzvor ">Le misure previste nei due Accordi di solidarietà corrispondono a quelle previste nel diritto dell’Unione europea. Queste ultime sono indicate nell’articolo 13 del regolamento SoS e sono attuate in ultima istanza e quando l’emergenza (l’ultimo dei tre livelli di crisi corrispondente alla situazione di grave penuria in Svizzera) è stata dichiarata dallo Stato membro richiedente. Ciò implica che tutte le misure finalizzate a ridurre il consumo dei clienti non protetti sono già state adottate. Le misure di solidarietà sono volte a garantire l’approvvigionamento dei clienti protetti nel quadro della solidarietà, come le economie domestiche, gli ospedali e i servizi d’emergenza. Una richiesta di solidarietà deve essere inviata a tutti gli Stati membri direttamente o indirettamente connessi allo Stato richiedente. Di conseguenza, quando viene presentata una tale richiesta, lo Stato membro o gli Stati membri con le offerte più vantaggiose attuano le misure di solidarietà corrispondenti, fino a soddisfare la domanda dei clienti protetti dello Stato richiedente.</p>
<p class="absatz ">Il regolamento SoS esige che gli Stati membri concludano un accordo di solidarietà con quelli con cui sono direttamente o indirettamente connessi attraverso un Paese terzo come la Svizzera. Non è obbligatorio concludere un accordo di solidarietà con un Paese terzo, anche se questo fa transitare gas da uno Stato membro a un altro, ma l’articolo 13 comma 2 del suddetto regolamento prevede espressamente questa possibilità. Nel luglio 2023 erano stati conclusi solamente otto accordi<sup><a href="#fn-d7e294" id="fnbck-d7e294">10</a></sup>. Sullo sfondo della crisi energetica, a fine 2022 la Commissione europea ha stabilito norme standard<sup><a href="#fn-d7e305" id="fnbck-d7e305">11</a></sup> per gli Stati membri che non hanno firmato un accordo di solidarietà. Viene così garantito che ogni Stato membro può beneficiare delle misure di solidarietà di un altro Stato membro, anche in assenza di un accordo bilaterale. Queste norme standard sono state introdotte in modo permanente dall’UE il 21 maggio 2024 con il nuovo pacchetto sui mercati del gas naturale, del gas rinnovabile e dell’idrogeno (tali norme non sono state ancora pubblicate nella Gazzetta ufficiale dell’Unione europea). Esse contengono disposizioni relative alle tempistiche, ai volumi consegnati e alla compensazione. Dato che chiariscono un numero consistente di punti degli accordi bilaterali, dovrebbero avere per effetto una riduzione notevole del numero di futuri accordi di solidarietà bilaterali e quindi di eventuali accordi con la Svizzera, per lo meno finché saranno in vigore le norme standard. </p>
<p class="absatz ">Il regolamento SoS contiene disposizioni relative alla sicurezza dell’approvvigionamento di gas concernenti, ad esempio, l’elaborazione di piani di emergenza e di prevenzione contenenti le misure adottate o da adottare per garantire l’approvvigionamento di gas a livello nazionale o regionale. Dette disposizioni non sono direttamente collegate all’Accordo bilaterale e all’Accordo trilaterale e hanno un’importanza soltanto indiretta per la Svizzera. </p>
<p class="absatz ">Nel suo preambolo l’Accordo trilaterale menziona i principali atti giuridici dell’UE nel settore dell’approvvigionamento di gas. Eventuali rimandi al diritto dell’UE, pertinenti anche per la Svizzera, possono derivare dal fatto che l’Accordo trilaterale costituisce parte integrante dell’Accordo bilaterale, che rinvia in alcuni punti al diritto dell’UE. Si tratta quindi di rimandi statici (con indicazione del riferimento dei testi giuridici interessati). Essi hanno una portata limitata, in quanto i diritti e gli obblighi fondamentali delle Parti sono disciplinati in modo dettagliato e completo in entrambi gli Accordi, in particolare per quanto riguarda gli obblighi finanziari. Il diritto dell’UE potrebbe tuttavia svolgere un certo ruolo nell’interpretazione dell’Accordo trilaterale, dato che esso si basa su un concetto inerente al diritto dell’UE. L’Accordo trilaterale prevede norme specifiche per la Svizzera per quanto concerne alcuni punti, in particolare per la determinazione del prezzo del gas da prendere in considerazione.</p>
<div class="footnotes">
<p id="fn-d7e294"><sup><a href="#fnbck-d7e294">10</a></sup><sup></sup> <a href="https://energy.ec.europa.eu" target="_blank">
				https://energy.ec.europa.eu
			</a> &gt; topics &gt; energy-security &gt; security-gas-supply</p>
<p id="fn-d7e305"><sup><a href="#fnbck-d7e305">11</a></sup><sup></sup> Art. 27 e <i>28 </i>del regolamento (UE) 2022/2576 del Consiglio del 19 dicembre 2022 che promuove la solidarietà mediante un migliore coordinamento degli acquisti di gas, parametri di riferimento affidabili per i prezzi e scambi transfrontalieri di gas, GU L 335 del 29.12.2022, pag. 1; modificato da ultimo dal regolamento (UE) 2023/2919, GU L 2023/2919 del 29 decembre 2023.</p>
</div>
</div></section>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Commento ai singoli articoli</a>
</h1>
<div class="collapseable">
<section id="lvl_4/lvl_4.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.1">4.1 Accordo di solidarietà bilaterale</a>
</h2>
<div class="collapseable">
<p class="titelartikelkomm man-font-style-italic ">Art. 1 <span class="man-font-style-normal">Oggetto e campo d’applicazione</span></p>
<p class="absatz ">L’articolo 1 definisce l’oggetto e il campo di applicazione delle misure di solidarietà. </p>
<p class="titelartikelkomm man-font-style-italic ">Art. 2 <span class="man-font-style-normal">Definizioni</span></p>
<p class="absatz ">I principali termini come «misure volontarie di solidarietà» o «misure obbligatorie di solidarietà» sono definiti o menzionati nel comma 2. Inoltre il comma 1 rimanda, per la comprensione dei termini, ai principali atti legislativi dell’UE relativi al mercato interno del gas (ad es. la nozione di «cliente protetto nel quadro della solidarietà»).</p>
<p class="titelartikelkomm man-font-style-italic ">Art. 3 <span class="man-font-style-normal">Richiesta di solidarietà</span></p>
<p class="absatz ">La richiesta di solidarietà deve essere presentata dall’autorità competente soltanto in ultima istanza e deve essere dichiarata l’emergenza. La richiesta di solidarietà deve essere trasmessa a tutti gli Stati membri connessi direttamente o indirettamente attraverso uno Stato terzo. La Commissione europea deve essere informata (cmi 1–3). La richiesta di solidarietà deve contenere informazioni quali il volume di gas necessario, il punto e il giorno di consegna o ancora il riconoscimento di una compensazione (cma 4). La richiesta deve essere presentata e trattata separatamente per ogni giorno (cma 6).</p>
<p class="titelartikelkomm man-font-style-italic ">Art. 4 <span class="man-font-style-normal">Attuazione di misure volontarie di solidarietà</span></p>
<p class="absatz ">La Parte contraente fornitrice deve attuare le misure volontarie senza indugio (cma 1). Ciò significa che deve individuare sul proprio territorio i partecipanti al mercato disposti a fornire determinati volumi di gas su base contrattuale. Se sono disponibili offerte (ad es. su una piattaforma online prevista a questo scopo, cma 6), la Parte contraente richiedente è responsabile dell’approvvigionamento dei volumi di gas richiesti mediante la stipula di contratti con i partecipanti al mercato interessati. La Parte contraente fornitrice non è partner contrattuale di tali contratti e non è neanche responsabile della loro esecuzione (cma 2). Se l’autorità competente della Parte contraente richiedente delega a un terzo (un partecipante al mercato operante sul suo territorio) la conclusione del contratto per le offerte volontarie, fornisce una garanzia statale (cma 3).</p>
<p class="titelartikelkomm man-font-style-italic ">Art. 5 <span class="man-font-style-normal">Attuazione di misure di solidarietà obbligatorie</span></p>
<p class="absatz ">Se le offerte volontarie non sono sufficienti a soddisfare la domanda dei clienti protetti nel quadro della solidarietà, la Parte contraente richiedente può presentare una nuova richiesta (cma 1). La Parte contraente fornitrice presenta quindi un’offerta per il giorno successivo contenente in particolare i volumi di gas disponibili, il punto di consegna e i costi probabili delle misure di solidarietà (cmi 2 e 3). Inoltre, l’approvvigionamento dei clienti protetti della Parte contraente fornitrice deve essere sempre garantito (cma 5). Se l’offerta viene accettata (entro scadenze molto brevi, cma 9), un contratto tra le Parti s’intende concluso e la Parte contraente fornitrice adotta le misure sovrane necessarie per mettere a disposizione i volumi di gas convenuti nel contratto (cma 10). Se è disponibile una piattaforma online, le offerte devono essere selezionate e accettate tramite tale piattaforma (cma 11).</p>
<p class="titelartikelkomm man-font-style-italic ">Art. 6 <span class="man-font-style-normal">Trasporto e prelievo dei volumi di gas nell’attuazione di misure di solidarietà obbligatorie</span></p>
<p class="absatz ">La Parte contraente fornitrice ha l’onere del rischio di trasporto al punto di consegna (cma 3), mentre la Parte contraente richiedente ha l’onere del rischio di trasporto attraverso il territorio di un Paese terzo (cma 4). Gli obblighi di pagamento sono validi indipendentemente dal ritiro effettivo dei volumi di gas (cma 6). I Paesi terzi interessati devono essere coinvolti nella misura del possibile per finalizzare un accordo funzionale ad una procedura operativa tra gli operatori dei sistemi di trasporto in materia di trasporto ai punti di consegna (cma 7).</p>
<p class="titelartikelkomm man-font-style-italic ">Art. 7 <span class="man-font-style-normal">Termine delle misure di solidarietà</span></p>
<p class="absatz ">Le misure cessano di essere attuate se la Commissione europea dichiara che l’emergenza non è giustificata o non lo è più, se la richiesta di solidarietà non viene più rinnovata o se l’approvvigionamento di gas (segnatamente dei clienti protetti) della Parte contraente fornitrice non può più essere garantito.</p>
<p class="titelartikelkomm man-font-style-italic ">Art. 8 <span class="man-font-style-normal">Compensazione per misure di solidarietà obbligatorie</span></p>
<p class="absatz ">La compensazione per i volumi di gas erogati nell’ambito delle misure di solidarietà obbligatorie comprende in particolare il prezzo del gas e i costi di trasporto al punto di consegna. Una compensazione per i danni causati ai settori obbligati ad attuare le misure sovrane è fatturata solo nella misura in cui non sia già contemplata nel prezzo del gas (cma 1). L’importo della compensazione è determinato sulla base delle disposizioni legislative e regolamentari rilevanti della Parte contraente fornitrice, che sono menzionate negli allegati dell’Accordo (cma 2). L’importo finale della compensazione può differire dall’importo indicato nell’offerta e la differenza deve essere pagata o rimborsata (cma 5).</p>
<p class="titelartikelkomm man-font-style-italic ">Art. 9–14</p>
<p class="absatz ">Le disposizioni relative alle modalità di pagamento (art. 9), al rispetto degli obblighi di solidarietà a livello nazionale (art. 10), ai mezzi di comunicazione (art. 11) e al diritto applicabile (art. 12) non necessitano di osservazioni particolari. Secondo l’articolo 13, la Corte di giustizia dell’Unione europea interviene in qualità di tribunale arbitrale nel caso in cui una controversia non possa essere risolta. L’Accordo è valido per un periodo di tempo indefinito, ma ciascuna Parte può porvi termine con un preavviso di sei mesi (art. 14).</p>
<p class="titelartikelkomm man-font-style-italic ">Art. 15<span class="man-font-style-normal"> Entrata in vigore</span></p>
<p class="absatz ">L’Accordo entra in vigore alla data in cui le Parti contraenti si saranno reciprocamente informate che le procedure necessarie per la sua entrata in vigore sul piano nazionale sono state completate.</p>
</div></section><section id="lvl_4/lvl_4.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_4.2">4.2 Accordo di solidarietà trilaterale</a>
</h2>
<div class="collapseable">
<p class="titelartikelkomm man-font-style-italic ">Art. 1</p>
<p class="absatz ">L’Accordo trilaterale è parte integrante dell’Accordo bilaterale. In più punti, l’Accordo trilaterale rimanda espressamente all’applicabilità di alcune disposizioni dell’Accordo bilaterale. Per quanto concerne gli oggetti degli articoli 12 (Diritto applicabile) e 13 (Risoluzione delle controversie) dell’Accordo bilaterale, nell’Accordo trilaterale sono state adottate disposizioni specifiche. Sono fatti salvi gli obblighi della Germania e dell’Italia nei confronti di altri Stati membri dell’UE conformemente al regolamento SoS.</p>
<p class="titelartikelkomm man-font-style-italic ">Art. 2</p>
<p class="absatz ">Le richieste di solidarietà presentate dall’autorità competente della Svizzera devono essere trasmesse contemporaneamente alle autorità competenti della Germania e dell’Italia, conformemente al principio di cui all’articolo 3 comma 3 dell’Accordo bilaterale. Allo stesso modo, anche le richieste di solidarietà provenienti dalla Germania e dall’Italia devono essere trasmesse alla Svizzera, più precisamente all’UFAE che è designato come autorità competente. L’articolo 2 serve quindi ad applicare l’articolo 3 comma 2 dell’Accordo bilaterale nelle relazioni trilaterali. </p>
<p class="absatz ">Va notato che la Germania e l’Italia devono presentare qualsiasi richiesta di solidarietà a tutti gli Stati membri con cui sono direttamente o indirettamente connesse (art. 3 cma 3 dell’Accordo bilaterale). Con l’Accordo trilaterale, questo principio si estende alle relazioni con la Svizzera. La Svizzera può invece presentare richieste di solidarietà soltanto alla Germania e all’Italia. </p>
<p class="titelartikelkomm man-font-style-italic ">Art. 3</p>
<p class="absatz ">Le autorità competenti e gli operatori dei sistemi di trasporto si informano reciprocamente delle prenotazioni e delle nomine delle capacità di trasporto legate alla solidarietà conformemente all’articolo 4 comma 5 dell’Accordo bilaterale. La tempistica di queste informazioni è stabilita in un accordo funzionale ad una procedura operativa conformemente all’articolo 10. </p>
<p class="titelartikelkomm man-font-style-italic ">Art. 4</p>
<p class="absatz ">Le autorità competenti dei tre Paesi firmatari si notificano reciprocamente la dichiarazione dell’emergenza e qualsiasi modifica dei recapiti dell’autorità competente.</p>
<p class="absatz ">La situazione di grave penuria di cui all’articolo 2 LAP equivale all’emergenza di cui all’articolo 11 comma 1 del regolamento SoS.</p>
<p class="titelartikelkomm man-font-style-italic ">Art. 5</p>
<p class="absatz ">Una prestazione di solidarietà tra la Germania e l’Italia non deve pregiudicare l’approvvigionamento di gas dei clienti protetti nel quadro della solidarietà in Svizzera. Nel caso in cui l’approvvigionamento di clienti protetti nel quadro della solidarietà in Svizzera fosse comunque messo a rischio, si applica l’articolo 8 dell’Accordo trilaterale. Queste disposizioni garantiscono alla Svizzera che l’approvvigionamento dei suoi clienti protetti non venga influenzato dalle misure di solidarietà tra la Germania e l’Italia. Ad esempio, la Germania non può utilizzare le capacità o i volumi di gas destinati ai clienti protetti in Svizzera per soddisfare una richiesta di solidarietà. Questo punto sarà concretizzato nell’accordo funzionale ad una procedura operativa tra gli operatori dei sistemi di trasporto.</p>
<p class="titelartikelkomm man-font-style-italic ">Art. 6</p>
<p class="absatz ">I tre Paesi firmatari si assicurano che le capacità di trasporto nelle loro rispettive reti non subiscano limitazioni con l’attuazione delle misure di solidarietà. Ciò significa che non ci sarà alcun intervento statale finalizzato a limitare la massima utilizzazione tecnica delle capacità. </p>
<p class="absatz ">Questo articolo esclude, ad esempio, che capacità prenotate per l’approvvigionamento dei clienti in Svizzera siano espropriate nell’ambito dell’attuazione delle misure di solidarietà. Dal canto suo, la Svizzera si impegna ad astenersi da qualsiasi espropriazione delle capacità destinata all’approvvigionamento dei clienti in Germania o in Italia.</p>
<p class="titelartikelkomm man-font-style-italic ">Art. 7</p>
<p class="absatz ">I clienti protetti nel quadro della solidarietà in Svizzera sono equiparati ai clienti protetti nel quadro della solidarietà in Germania e in Italia, sempre che la definizione di questo gruppo di clienti sia compatibile con quella del regolamento SoS.</p>
<p class="absatz ">I clienti protetti nel quadro della solidarietà in Svizzera sono stati definiti sulla base dell’articolo 2 comma 6 del regolamento SoS. Questa definizione sarà contenuta nella prevista ordinanza concernente la preparazione e l’attuazione delle misure di solidarietà volte a garantire l’approvvigionamento di gas in Svizzera.</p>
<p class="titelartikelkomm man-font-style-italic ">Art. 8</p>
<p class="absatz ">Nel caso in cui, nonostante la prescrizione dell’articolo 5, l’approvvigionamento dei clienti protetti nel quadro della solidarietà in Svizzera fosse messo a rischio da misure di solidarietà adottate tra la Germania e l’Italia, le autorità competenti sono tenute ad adottare congiuntamente le misure adeguate (ad es. garanzia delle capacità di trasporto) affinché l’approvvigionamento dei clienti protetti in Svizzera venga nuovamente assicurato.</p>
<p class="titelartikelkomm man-font-style-italic ">Art. 9</p>
<p class="absatz ">La Svizzera ha il diritto di presentare una richiesta di solidarietà alla Germania e all’Italia e viceversa la Germania e l’Italia possono presentare una tale richiesta alla Svizzera conformemente alle procedure dell’Accordo bilaterale tra la Germania e l’Italia. Il rimando alle norme contenute nell’Accordo bilaterale precisa in modo inequivocabile che una richiesta di solidarietà presuppone innanzitutto la dichiarazione di una situazione di grave penuria o di un’emergenza conformemente all’articolo 11 comma 1 lettera c del regolamento SoS e l’attuazione di tutte le misure possibili sul proprio territorio. Nel caso della Svizzera ciò significa che le misure preventive (ad es. utilizzazione degli impianti di stoccaggio) e le misure di approvvigionamento economico del Paese non sono sufficienti a soddisfare la domanda dei clienti protetti sul territorio elvetico. La Svizzera deve attuare le misure necessarie anche nel caso di una richiesta di solidarietà da parte della Germania e dell’Italia. In una tale circostanza è possibile, sebbene poco probabile, che il nostro Paese non si trovi ancora in una situazione di penuria. L’articolo 61 capoverso 2 LAP prevede la possibilità di adottare misure per adempiere a obblighi internazionali anche se in Svizzera non è sopraggiunta o non è imminente alcuna situazione di grave penuria. Come già summenzionato, la Svizzera deve sempre trasmettere una richiesta di solidarietà secondo l’articolo 2 dell’Accordo trilaterale in combinato disposto con l’articolo 3 comma 3 dell’Accordo bilaterale sia alla Germania che all’Italia. Viceversa, anche la Germania e l’Italia devono sempre trasmettere le loro richieste di solidarietà a tutte le Parti contraenti.</p>
<p class="absatz ">Per quanto concerne la forma della richiesta di solidarietà, il suo trattamento e le relative scadenze, sono determinanti le disposizioni pertinenti dell’Accordo bilaterale. Questo vale in particolare per l’attuazione operativa delle misure di solidarietà volontarie e obbligatorie, anche sul piano finanziario. Sussiste inoltre l’obbligo di fornire una garanzia statale per le misure volontarie e una compensazione statale per le misure obbligatorie.</p>
<p class="titelartikelkomm man-font-style-italic ">Art. 10</p>
<p class="absatz ">Le autorità competenti provvedono affinché i loro rispettivi operatori dei sistemi di trasporto concludano un accordo funzionale ad una procedura operativa entro sei mesi dall’entrata in vigore dell’Accordo trilaterale. Tale accordo funzionale ad una procedura operativa deve definire segnatamente i processi da attuare a livello degli operatori dei sistemi di trasporto per garantire che le misure di solidarietà siano applicate correttamente e rapidamente.</p>
<p class="titelartikelkomm man-font-style-italic ">Art. 11</p>
<p class="absatz ">Le controversie tra le Parti contraenti devono essere risolte in primo luogo dalle autorità competenti. Se ciò non è possibile, ciascuna Parte contraente può esigere il deferimento della controversia a un tribunale arbitrale ad hoc. Quest’ultimo decide in modo vincolante in merito a tutti i casi che rientrano nel campo di applicazione dell’Accordo. Il tribunale arbitrale sarà composto di quattro membri (cma 3). Ciascuna delle tre Parti contraenti nomina un arbitro. Questi tre arbitri si accordano su un cittadino di uno Stato terzo che è nominato presidente. Qualora non giungano a un accordo, il presidente è nominato dalla Corte internazionale di Giustizia conformemente al comma 4. In altre parole, il presidente viene nominato di comune accordo o tramite un’istanza neutrale. Tale disposizione, combinata a quella secondo cui, in caso di parità di voti, il voto decisivo è quello del presidente (cma 5), garantisce che la Svizzera non si trovi in una posizione di minoranza nei confronti delle altre due Parti. </p>
<p class="absatz ">Per l’applicazione dell’Accordo, la clausola arbitrale del comma 5 prevede, tra l’altro, che l’Accordo sia interpretato in conformità con la Convenzione di Vienna del 23 maggio 1969<sup><a href="#fn-d7e434" id="fnbck-d7e434">12</a></sup> sul diritto dei trattati e con altre regole e principi del diritto internazionale applicabili tra le Parti. Il tribunale arbitrale esamina e decide se le misure nazionali sono conformi all’Accordo. A seconda della questione in esame, il tribunale arbitrale dovrà anche interpretare le disposizioni dell’Accordo bilaterale per giudicare un caso di controversia nel quadro dell’Accordo trilaterale, visto che l’Accordo trilaterale è parte integrante dell’Accordo bilaterale tra la Germania e l’Italia e fa riferimento ad esso. Per quanto concerne il diritto nazionale, che nel caso della Germania e dell’Italia comprende, oltre al rispettivo diritto nazionale, anche il diritto dell’UE, il tribunale arbitrale potrà prenderlo in considerazione come dato di fatto («matter of fact») conformemente alla rispettiva prassi nazionale prevalente, fermo restando che deve interpretarlo e applicarlo come farebbe un tribunale nazionale o, per quanto concerne il diritto UE, come la Corte di giustizia dell’Unione europea. A tal proposito occorre precisare che l’interpretazione del diritto nazionale da parte del tribunale arbitrale non è vincolante per l’applicazione del diritto da parte delle autorità delle Parti contraenti. Inoltre il tribunale arbitrale non ha il potere di abrogare atti giuridici del diritto interno. La decisione del tribunale arbitrale è valida unicamente nel rapporto tra le Parti in causa. </p>
<p class="absatz ">Conformemente all’Accordo trilaterale, la compensazione a favore dei clienti del gas non protetti nel quadro della solidarietà (in particolare l’industria) è disciplinata dal diritto nazionale. In caso di attuazione delle misure sovrane, tali clienti subiscono restrizioni nell’approvvigionamento di gas. Secondo quanto esposto nel precedente paragrafo, il tribunale arbitrale potrebbe verificare se, in sede di determinazione della compensazione, il diritto nazionale è stato applicato conformemente alla prassi nazionale prevalente. In particolare può anche pronunciarsi sul calcolo delle compensazioni.</p>
<p class="absatz ">Tale compromesso non conferisce un ruolo attivo né alla Corte di giustizia dell’Unione europea né al Tribunale federale svizzero.</p>
<p class="titelartikelkomm man-font-style-italic ">Art. 12</p>
<p class="absatz ">Le modalità concernenti la compensazione che la Parte richiedente deve versare seguono la procedura stabilita negli articoli 8 e 9 dell’Accordo bilaterale. Questa compensazione comprende, tra l’altro, il prezzo del gas, le compensazioni per i danni legati alle misure sovrane e il costo del trasporto del gas. L’articolo 12 dell’Accordo trilaterale integra gli articoli 8 e 9 dell’Accordo bilaterale indicando il modo in cui viene calcolato il prezzo del gas quando la Svizzera è la Parte fornitrice (media dei prezzi osservati sui mercati tedesco, francese e italiano) e, in combinato disposto con l’Allegato 1 dell’Accordo trilaterale, rimanda all’articolo 38 LAP per la determinazione della compensazione legata ai danni causati ai settori coinvolti.</p>
<p class="titelartikelkomm man-font-style-italic ">Art. 13</p>
<p class="absatz ">In virtù del Trattato di unione doganale del 29 marzo 1923, il Principato del Liechtenstein partecipa alle misure di approvvigionamento economico del Paese in Svizzera. Di conseguenza, il Principato del Liechtenstein è vincolato anche ai diritti e agli obblighi del presente Accordo.</p>
<p class="titelartikelkomm man-font-style-italic ">Art. 14</p>
<p class="absatz ">L’Accordo trilaterale entra in vigore non appena le Parti contraenti si saranno reciprocamente informate che le condizioni nazionali necessarie per tale entrata in vigore sono state adempiute (cma 2). Il testo è registrato presso il Segretariato delle Nazioni Unite (cma 3). Le Parti contraenti possono porre termine all’Accordo per iscritto in qualsiasi momento. Conformemente all’articolo 14 comma 2 dell’Accordo bilaterale, l’Accordo trilaterale cessa di essere in vigore sei mesi dopo che una Parte contraente ha comunicato all’altra Parte contraente la sua intenzione di porre termine all’Accordo bilaterale.</p>
<p class="absatz ">L’applicabilità dell’Accordo trilaterale dipende dall’Accordo bilaterale. In altri termini, l’Accordo trilaterale non può entrare in vigore prima dell’Accordo bilaterale. Analogamente, la risoluzione dell’Accordo bilaterale avrebbe effetto anche sull’Accordo trilaterale. Non si può nemmeno escludere che l’Accordo bilaterale entri in vigore prima dell’Accordo trilaterale, ad esempio nel caso in cui il Parlamento svizzero approvi l’Accordo trilaterale e il credito d’impegno dopo i suoi omologhi tedesco e italiano.</p>
<div class="footnotes"><p id="fn-d7e434"><sup><a href="#fnbck-d7e434">12</a></sup><sup></sup> <a href="https://fedlex.data.admin.ch/eli/cc/1990/1112_1112_1112" target="_blank">RS <b>0.111</b></a></p></div>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Contenuto dei decreti di stanziamento</a>
</h1>
<div class="collapseable">
<section id="lvl_5/lvl_5.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.1">5.1 Proposta del Consiglio federale e motivazione</a>
</h2>
<div class="collapseable">
<p class="absatzvor ">Per quanto concerne la regolamentazione delle ripercussioni finanziarie, l’articolo 8 dell’Accordo trilaterale rinvia all’Accordo bilaterale. Le ripercussioni variano a seconda che la Svizzera sia Parte contraente richiedente o Parte contraente fornitrice. In linea di principio, in entrambi i casi i costi per la Confederazione sarebbero soltanto temporanei. Se la Svizzera è Parte contraente richiedente, i costi sarebbero riversati integralmente sui clienti protetti in Svizzera. Al contrario, se la Svizzera è Parte contraente fornitrice, spetterebbe alla Germania o all’Italia farsi carico dei costi della Confederazione. </p>
<p class="absatzvor-kurs man-font-style-italic ">Costi di una richiesta di solidarietà presentata dalla Svizzera </p>
<p class="absatz ">Una richiesta di solidarietà verrebbe presentata alla Germania e all’Italia soltanto in ultima istanza, qualora tutte le misure su base volontaria (ad es. commutazione volontaria degli impianti a doppio combustibile) nonché le misure sovrane dell’approvvigionamento economico del Paese non fossero più sufficienti a garantire l’approvvigionamento di gas dei clienti protetti. Le misure di solidarietà richieste comporterebbero costi, il cui importo dipende da numerosi fattori. Hanno un peso decisivo innanzitutto la portata e la durata della solidarietà. Il prezzo del gas dipende dalla situazione del mercato nei Paesi limitrofi, cui vanno aggiunti i costi di trasporto. Nel caso delle misure obbligatorie di solidarietà vengono ad aggiungersi ulteriori costi, in particolare le compensazioni da versare ai clienti del gas all’estero per le riduzioni nelle forniture disposte in modo sovrano. </p>
<p class="absatz ">Il Consiglio federale e l’UFAE, in qualità di autorità competente, dispongono di tre strumenti per limitare i costi. In primo luogo, il Consiglio federale può decidere a livello generale se presentare o meno una richiesta di solidarietà. In secondo luogo, può decidere giorno per giorno in merito al volume di gas da richiedere e alla prosecuzione delle misure di solidarietà (art. 3 cma 6 dell’Accordo bilaterale). In terzo luogo, la Svizzera potrebbe deliberatamente ricorrere soltanto alle misure volontarie di solidarietà, meno costose in quanto non prevedono il versamento di alcuna compensazione per le misure sovrane; inoltre i costi sono noti in anticipo.</p>
<p class="absatz ">Nel caso delle misure volontarie di solidarietà i costi sono stabiliti nei contratti stipulati. Le transazioni di fornitura di gas possono essere concluse direttamente tra i partecipanti al mercato degli Stati interessati. Nel caso in cui non sia essa stessa parte del contratto e decida quindi di delegare a un terzo l’acquisto di gas nel quadro di misure volontarie di solidarietà, la Confederazione sarebbe comunque tenuta a fornire una garanzia statale per garantire i crediti della controparte (art. 4 cma 3 dell’Accordo bilaterale). </p>
<p class="absatz ">Nel caso delle misure sovrane di solidarietà, i costi non sono concordati. La Confederazione sosterrebbe a posteriori tutti i costi effettivamente insorti nella Parte contraente fornitrice (art. 5 cma 12 e art. 8 dell’Accordo bilaterale). In primo luogo il pagamento riguarderebbe i volumi di gas. Per quanto concerne la Germania, il prezzo si baserebbe sul prezzo a pronti del mercato all’ingrosso tedesco. Per quanto concerne l’Italia, il prezzo determinante si baserebbe su quello più elevato tra il prezzo di sbilanciamento («short position») e il prezzo delle misure di emergenza adottate (art. 8 dell’Accordo bilaterale). Inoltre la Confederazione pagherebbe tutte le compensazioni previste secondo il rispettivo diritto interno nel caso di misure obbligatorie di solidarietà. L’Accordo bilaterale menziona segnatamente la compensazione dei settori economici colpiti da riduzioni dell’offerta (contingentamento), i danni agli impianti di stoccaggio del gas causati da un uso straordinario e le spese di procedura non giudiziarie e giudiziarie. Inoltre la Confederazione sosterrebbe anche dei costi di trasporto al punto di consegna. Tali obblighi di pagamento si applicano indipendentemente dai volumi di gas effettivamente ritirati (art 6 cma 6 dell’Accordo bilaterale). </p>
<p class="absatz ">Le modalità di pagamento per le misure obbligatorie di solidarietà sono disciplinate nell’articolo 9 dell’Accordo bilaterale. È previsto che al termine delle misure di solidarietà, le Parti contraenti convengano sulla necessità e sul momento della trasmissione della fattura finale. Precedentemente può essere emessa una fattura provvisoria. Il termine di pagamento è di 30 giorni dalla ricezione della fattura finale o della fattura provvisoria. Il tasso di interesse di default in caso di pagamento ritardato è cinque punti percentuali al di sopra del tasso di base della Banca centrale europea in quel momento.</p>
<p class="absatz ">Se dovesse ritenere che i costi fatturati siano eccessivamente elevati, la Svizzera potrebbe adire il tribunale arbitrale conformemente all’articolo 11 dell’Accordo trilaterale. Esso valuterà quindi la conformità della fatturazione al diritto della Parte contraente fornitrice.</p>
<p class="absatz ">Il finanziamento e il riversamento dei costi ai clienti del gas nazionali (sia nel caso delle misure di solidarietà volontarie che in quelle obbligatorie) si presentano nel seguente modo: conformemente all’articolo 60 capoverso 1 lettera c LAP, Swissgas verrebbe incaricata dell’attuazione operativa. Gli altri partecipanti al mercato verrebbero obbligati dal Consiglio federale a cooperare in virtù degli articoli 31 e 32 LAP. Swissgas avrebbe la competenza in particolare per l’acquisto di volumi di gas e per il trasferimento non discriminatorio ai fornitori che operano in Svizzera (Principato del Liechtenstein compreso). Questo trasferimento di compiti sarebbe parte integrante della seconda ordinanza concernente l’attuazione delle misure di solidarietà, che entrerebbe in vigore in caso di penuria.</p>
<p class="absatz ">Nel caso delle misure volontarie di solidarietà, i mezzi necessari all’acquisto preventivo di gas sarebbero forniti dalla Confederazione mediante garanzia statale (primo credito) oppure mediante anticipo del denaro a Swissgas (credito di finanziamento o secondo credito). Questa prestazione anticipata verrebbe rifinanziata con i proventi delle vendite realizzate da Swissgas. In tal modo sarebbero rimborsati gli eventuali anticipi della Confederazione. Con la vendita dei volumi di gas, non è più necessario riversare i costi attraverso il corrispettivo per l’utilizzazione della rete e viene garantito il rispetto del principio di causalità. </p>
<p class="absatz ">Nel caso delle misure sovrane di solidarietà, la stessa Confederazione diventerebbe Parte contraente accettando l’offerta sovrana. La Confederazione fatturerebbe i costi della solidarietà fornita attraverso misure sovrane a Swissgas, la quale a sua volta fatturerebbe i costi ai consumatori di gas.</p>
<p class="absatz "><i>Costi di una richiesta di solidarietà alla Svizzera </i></p>
<p class="absatz ">Se la richiesta di solidarietà proviene dalla Germania o dall’Italia, le ripercussioni finanziarie sono speculari. Anche in questo caso è fondamentale la distinzione tra misure di solidarietà volontarie e obbligatorie. Nel caso delle misure volontarie di solidarietà, la Confederazione non sarebbe coinvolta sul piano finanziario. I contratti di fornitura del gas sarebbero stipulati autonomamente dai partecipanti al mercato interessati in Svizzera o da Swissgas e i loro crediti sarebbero garantiti dallo Stato estero (art. 4 cma 2 dell’Accordo bilaterale). Nel caso delle misure sovrane di solidarietà, in virtù dell’articolo 61 capoverso 2 LAP, il Consiglio federale razionerebbe l’approvvigionamento di gas di quei clienti che non sono protetti nel quadro della solidarietà in Svizzera. In virtù dell’articolo 38 LAP, la Confederazione potrebbe accordare indennità a tali clienti. La Parte contraente richiedente verserebbe una compensazione a favore della Confederazione. In primo luogo sosterrebbe il prezzo del gas e i costi di trasporto. Conformemente all’articolo 12 dell’Accordo trilaterale, il prezzo del gas corrisponde alla media degli ultimi prezzi a pronti disponibili in Italia, Francia e Germania. Inoltre verrebbero versate in particolare le compensazioni menzionate. Anche in questo caso l’onere della Confederazione sarebbe soltanto temporaneo. Tuttavia non si può escludere che l’indennità versata provvisoriamente ai clienti non protetti in Svizzera non sia interamente coperta dal pagamento dovuto dalla Germania o dall’Italia, ad esempio nel caso in cui il tribunale arbitrale decida che l’importo fissato è eccessivamente elevato. Tale rischio è però circoscritto poiché il tribunale arbitrale dovrebbe dimostrare che la legge e l’ordinanza sono state interpretate e applicate in modo improprio dalla Svizzera.</p>
<p class="absatz "><i>Stima dei possibili costi</i></p>
<p class="absatz ">Stando a uno studio commissionato dall’Ufficio federale dell’energia (UFE)<sup><a href="#fn-d7e499" id="fnbck-d7e499">13</a></sup>, una richiesta di solidarietà della Svizzera comporterebbe costi compresi tra 304 e 3704 milioni di franchi a seconda dello scenario. Applicando il peggiore degli scenari risultano quindi costi dieci volte maggiori rispetto a quelli dello scenario di base. Nello scenario di base, la durata delle misure di solidarietà è pari soltanto alla metà e contemporaneamente i volumi di gas richiesti e i costi per unità di volume (CHF/MWh) sono inferiori di oltre la metà. Lo scenario di base parte infatti dal principio che le misure siano volontarie mentre lo scenario peggior considera misure sovrane. Inoltre nello scenario di base una parte dei volumi di gas può continuare a essere acquistata in Francia.</p>
<p class="absatz ">Visto che i volumi di gas potenzialmente da contingentare sono inferiori ai volumi che sarebbero necessari in caso di una richiesta di solidarietà della Svizzera all’estero (il consumo di gas dei clienti protetti è maggiore di quello dei clienti non protetti), si può ritenere che l’entità dei possibili costi nel caso di una richiesta di solidarietà dalla Germania o dall’Italia sia comparativamente inferiore.</p>
<div class="footnotes"><p id="fn-d7e499"><sup><a href="#fnbck-d7e499">13</a></sup><sup></sup> <a href="http://www.bfe.admin.ch" target="_blank">
				www.bfe.admin.ch
			</a> &gt; Approvvigionamento &gt; Approvvigionamento di gas &gt; Legge sull’approvvigionamento di gas</p></div>
</div></section><section id="lvl_5/lvl_5.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.2">5.2 Scopo e importo dei crediti d’impegno</a>
</h2>
<div class="collapseable">
<p class="absatzvor ">Due crediti d’impegno si rendono necessari affinché sia effettivamente possibile ricorrere a prestazioni di solidarietà in caso di emergenza. Il primo credito è necessario per la garanzia statale con cui la Confederazione deve garantire il pagamento, da parte di Swissgas, delle misure volontarie fornite dalla Germania o dall’Italia. Questo primo credito è unicamente finalizzato a tale garanzia. Il secondo credito è in primo luogo previsto per pagare le varie compensazioni in relazione alle misure obbligatorie di solidarietà. Pertanto, da un lato, serve nel caso in cui la Confederazione debba versare una compensazione a fronte di misure sovrane adottate in Germania o in Italia, dall’altro, copre le compensazioni che andrebbero versate ai clienti nazionali nel caso in cui la Svizzera dovesse fornire prestazioni di solidarietà a favore della Germania o dell’Italia e, a tal fine, fosse necessaria l’imposizione di misure sovrane. In secondo luogo, il secondo credito potrebbe essere utilizzato anche per il pagamento delle misure volontarie di solidarietà della Germania o dell’Italia nel caso in cui il settore del gas, in particolare Swissgas, non possa finanziarle attingendo ai propri mezzi. </p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">L’importo del primo credito d’impegno richiesto ammonta a 300 milioni di franchi per una garanzia statale. Tale importo si ricava dallo scenario di base dello studio sulla stima dei costi (n. 5.1), commissionato dall’UFE. Lo scenario di base ipotizza prestazioni di solidarietà da parte della Germania oppure dell’Italia alla Svizzera sotto forma di misure volontarie. Nel caso delle misure volontarie, Swissgas acquisterebbe il gas su incarico della Confederazione, la quale assicurerebbe gli acquisti con una garanzia statale.</p>
<p class="absatz " msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">L’importo del secondo credito d’impegno richiesto per un eventuale finanziamento da parte della Confederazione si colloca nella fascia bassa delle stime dei costi e ammonta a 1 miliardo. In tal modo si tiene conto della probabilità di accadimento dei diversi scenari. Il Consiglio federale ha inoltre la possibilità di determinare quotidianamente i volumi di gas e pertanto i costi. Secondo lo scenario peggiore, con l’adozione di misure sovrane da parte della Germania o dell’Italia a favore della Svizzera, il secondo credito di 1 miliardo di franchi sarebbe sufficiente a finanziare l’impiego delle misure di solidarietà per circa una settimana. Qualora in una crisi concreta di approvvigionamento dovesse delinearsi un’insufficienza dei crediti d’impegno, saranno richiesti crediti aggiuntivi. In considerazione del probabile poco tempo a disposizione, di norma si renderebbe necessaria una procedura d’urgenza con il coinvolgimento della Delegazione delle finanze. In caso di pagamenti della Confederazione a favore dei clienti sottoposti a contingentamento in Svizzera, per le prestazioni di solidarietà fornite potrebbero essere emesse fatture provvisorie alla Germania o all’Italia.</p>
</div></section><section id="lvl_5/lvl_5.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.3">5.3 Decreto federale concernente un credito d’impegno per la concessione di una garanzia statale nell’ambito dell’Accordo tra la Svizzera, la Germania e l’Italia concernente misure di solidarietà volte a garantire la sicurezza dell’approvvigionamento di gas</a>
</h2>
<div class="collapseable">
<p class="titelartikelkomm man-font-style-italic ">Art. 1 </p>
<p class="absatz ">L’articolo 1 prevede il credito d’impegno per le garanzie statali che la Confederazione deve eventualmente concedere nel caso in cui faccia ricorso a misure volontarie di solidarietà fornite dalla Germania o dall’Italia. Una garanzia statale è segnatamente necessaria se la Confederazione non è essa stessa parte contraente dei contratti di fornitura di gas conclusi con i partecipanti al mercato esteri. Il credito d’impegno ammonta a 300 milioni di franchi.</p>
<p class="titelartikelkomm man-font-style-italic ">Art. 2</p>
<p class="absatz ">L’articolo 2 stabilisce che si tratta di un decreto federale semplice (cfr. art. 25 della legge del 13 dicembre 2002<sup><a href="#fn-d7e530" id="fnbck-d7e530">14</a></sup> sul Parlamento [LParl]), che come tale non sottostà a referendum. </p>
<div class="footnotes"><p id="fn-d7e530"><sup><a href="#fnbck-d7e530">14</a></sup><sup></sup> <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p></div>
</div></section><section id="lvl_5/lvl_5.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.4">5.4 Decreto federale concernente un credito d’impegno per il finanziamento di misure di solidarietà nell’ambito dell’Accordo tra la Svizzera, la Germania e l’Italia concernente misure di solidarietà volte a garantire la sicurezza dell’approvvigionamento di gas</a>
</h2>
<div class="collapseable">
<p class="titelartikelkomm man-font-style-italic ">Art. 1</p>
<p class="absatz ">L’articolo 1 prevede il credito d’impegno per gli obblighi di pagamento della Confederazione in caso di misure obbligatorie di solidarietà. Tali obblighi di pagamento insorgerebbero sia nel caso in cui la Svizzera usufruisse di misure obbligatorie di solidarietà provenienti dalla Germania e dall’Italia sia nel caso in cui ricevesse da questi Paesi la richiesta di adozione di misure obbligatorie di solidarietà. Il primo caso riguarda in particolare i pagamenti per i volumi di gas forniti e i pagamenti compensatori per i clienti del gas all’estero interessati dalle misure sovrane. Il secondo caso riguarda le compensazioni a favore dei clienti del gas nazionali interessati da misure sovrane (ad es. commutazione o contingentamento).</p>
<p class="titelartikelkomm man-font-style-italic ">Art. 2</p>
<p class="absatz ">L’articolo 2 stabilisce che si tratta di un decreto federale semplice (cfr. art. 25 LParl), che come tale non sottostà a referendum.</p>
</div></section><section id="lvl_5/lvl_5.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_5/lvl_5.5">5.5 Stime concernenti il rincaro</a>
</h2>
<div class="collapseable">
<p class="absatzvor ">Si rinuncia a un’indicizzazione dei crediti d’impegno in quanto essi non sono associati a pagamenti concreti imputabili a singoli anni. Inoltre, stando agli scenari delle Prospettive energetiche 2050+<sup><a href="#fn-d7e555" id="fnbck-d7e555">15</a></sup>, il consumo di gas dovrebbe diminuire nei prossimi anni, comportando così anche una riduzione dei costi previsti.</p>
<div class="footnotes"><p id="fn-d7e555"><sup><a href="#fnbck-d7e555">15</a></sup><sup></sup> EP 2050+ Szenarienergebnisse ZERO BASIS, Ergebnissynthese, tab. 9. Può essere consultato alla pagina: <a href="http://www.ufe.admin.ch" target="_blank">
				www.ufe.admin.ch
			</a> &gt; Politica &gt; Prospettive energetiche 2050+ &gt; Documenti.</p></div>
</div></section>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Ripercussioni per la Confederazione</a>
</h2>
<div class="collapseable">
<section id="lvl_6/lvl_6.1/lvl_6.1.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.1">6.1.1 Ripercussioni finanziarie</a>
</h3>
<div class="collapseable">
<p class="absatzvor ">Come spiegato al numero 5.2, i costi dell’applicazione dell’Accordo sono difficilmente stimabili. Gli scenari analizzati mostrano un ventaglio compreso tra 304 e 3704 milioni di franchi. </p>
<p class="absatz ">In linea di principio, i costi per la Confederazione sarebbero soltanto temporanei (v. anche n. 5.1). Tutti i costi che sorgono per la Confederazione sono compensati, a seconda del caso di solidarietà, dalla Germania, dall’Italia o dai consumatori svizzeri di gas. Tuttavia il meccanismo dell’Accordo fa sì che in singoli casi la Confederazione sia coinvolta sul fronte dei pagamenti:</p>
<dl>
<dt>– </dt>
<dd>nel caso di una richiesta di solidarietà della Svizzera durante la fase volontaria, Swissgas acquisterebbe gas all’estero nel breve periodo. Se Swissgas non dovesse disporre della liquidità richiesta, la Confederazione anticiperebbe i mezzi necessari con il credito di finanziamento (secondo credito);</dd>
<dt>– </dt>
<dd>se la Svizzera presentasse una richiesta di solidarietà durante la fase sovrana, la Confederazione pagherebbe direttamente lo Stato estero;</dd>
<dt>– </dt>
<dd>nel caso di una richiesta di solidarietà dall’estero durante la fase sovrana, la Confederazione verserebbe eventualmente indennità secondo l’articolo 38 LAP ai clienti sottoposti al contingentamento in Svizzera. </dd>
</dl>
<p class="absatz ">In tutti e tre i casi sarebbero necessari crediti a preventivo. Si rinuncia tuttavia alla richiesta precauzionale di un credito a preventivo, perché non vi è flusso di denaro, se non nel caso di un’emergenza, e la probabilità che il credito sia utilizzato è bassa. Il Consiglio federale richiederebbe invece i corrispondenti crediti aggiuntivi soltanto nel caso concreto. In considerazione dei vincoli temporali, ciò avverrebbe con una procedura d’urgenza, coinvolgendo la Delegazione delle finanze (v. anche le spiegazioni concernenti i crediti d’impegno al n. 5).</p>
<p class="absatz ">A prescindere dal verificarsi di un caso di solidarietà, Swissgas dovrà ricevere una compensazione per la garanzia della sua disponibilità ad attuare l’Accordo di solidarietà. Fino all’entrata in vigore della prevista legge sull’approvvigionamento di gas, l’importo sarà finanziato con i mezzi esistenti dell’UFAE. Una volta che l’organizzazione sarà operativa, l’onere finanziario sarà minimo.</p>
</div></section><section id="lvl_6/lvl_6.1/lvl_6.1.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_6/lvl_6.1/lvl_6.1.2">6.1.2 Ripercussioni sull’effettivo del personale</a>
</h3>
<div class="collapseable"><p class="absatzvor ">L’attuazione delle misure di solidarietà comporta un onere supplementare soprattutto per l’Approvvigionamento economico del Paese, che comunque viene compensato internamente. Non sussiste quindi un accresciuto fabbisogno in termini di personale. </p></div></section>
</div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Ripercussioni per i Cantoni e i Comuni, per le città, gli agglomerati e le regioni di montagna</a>
</h2>
<div class="collapseable"><p class="absatzvor ">I Comuni sono interessati indirettamente, in particolare in veste di proprietari di società di fornitura di gas. Se la Svizzera dovesse presentare una richiesta di solidarietà, il gas verrebbe rivenduto da Swissgas al prezzo di costo. </p></div></section><section id="lvl_6/lvl_6.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.3">6.3 Ripercussioni sull’economia e sul settore del gas</a>
</h2>
<div class="collapseable">
<p class="absatzvor ">Se in Svizzera non si verifica una situazione di penuria di gas, l’Accordo trilaterale non ha alcuna ripercussione sull’economia. </p>
<p class="absatz ">Nel caso di una situazione di penuria, grazie all’applicazione dell’Accordo trilaterale, sarà possibile continuare ad approvvigionare le economie domestiche e gli altri clienti del gas protetti con gas proveniente dalla Germania o dall’Italia. Come menzionato al numero 5.1, i costi derivanti dall’acquisto di gas nel quadro delle misure di solidarietà saranno a carico dei clienti finali che beneficiano di tali misure, ovvero dei clienti protetti. In caso di emergenza in Germania o in Italia, gli impianti bicombustibili nonché i consumatori di gas industriali che non rientrano nella categoria dei clienti protetti potrebbero offrire volontariamente il gas a un prezzo da loro stabilito. Inoltre, nel quadro delle misure sovrane (solidarietà obbligatoria) potrebbero essere commutati oppure contingentati dietro compensazione. I clienti protetti potrebbero inoltre essere obbligati a limitare il proprio consumo.</p>
<p class="absatz ">Per la preparazione e l’attuazione dell’Accordo è necessario un accordo funzionale a una procedura operativa tra gli operatori dei sistemi di trasporto della Svizzera, della Germania e dell’Italia. Inoltre è probabile che Swissgas venga incaricato dei lavori preparatori, per i quali percepirebbe un’indennità. Altrimenti il normale esercizio non comporta costi. In caso di emergenza tutti i fornitori di gas e i gestori di rete svizzeri saranno interessati dall’attuazione delle misure. La preparazione e l’attuazione verranno specificate nelle corrispondenti ordinanze che saranno elaborate dall’Approvvigionamento economico del Paese (v. n. 3.2).</p>
</div></section><section id="lvl_6/lvl_6.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.4">6.4 Ripercussioni sulla società</a>
</h2>
<div class="collapseable"><p class="absatzvor ">L’Accordo fa sì che, in caso di una situazione di penuria, continui a essere garantita, nel quadro di una richiesta di solidarietà, la fornitura di gas per il riscaldamento delle economie domestiche o per l’esercizio di servizi essenziali.</p></div></section>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Aspetti giuridici</a>
</h1>
<div class="collapseable">
<section id="lvl_7/lvl_7.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.1">7.1 Costituzionalità</a>
</h2>
<div class="collapseable">
<p class="absatzvor ">Secondo l’articolo 54 capoverso 1 della Costituzione federale (Cost.)<sup><a href="#fn-d7e616" id="fnbck-d7e616">16</a></sup> gli affari esteri competono alla Confederazione. L’articolo 184 capoverso 2 Cost. autorizza il Consiglio federale a firmare e ratificare i trattati internazionali. Secondo l’articolo 166 capoverso 2 Cost., l’approvazione dei trattati internazionali è di competenza dell’Assemblea federale, a meno che la loro conclusione non sia di competenza del Consiglio federale in virtù della legge o di un trattato internazionale (cfr. anche art. 24 cpv. 2 LParl e art. 7<i>a</i> cpv. 1 della legge del 21 marzo 1997<sup><a href="#fn-d7e629" id="fnbck-d7e629">17</a></sup> sull’organizzazione del Governo e dell’Amministrazione [LOGA]).</p>
<p class="absatz ">Conformemente all’articolo 61 capoverso 1 LAP, il Consiglio federale ha la competenza di concludere trattati internazionali in determinati campi per garantire l’approvvigionamento economico del Paese. Tuttavia, il contenuto del presente Accordo va oltre l’ambito di competenza del Consiglio federale, in particolare perché la sua attuazione potrebbe peggiorare anche la posizione giuridica dei consumatori svizzeri di gas. L’Accordo dovrà comunque essere approvato dal Parlamento. I crediti d’impegno necessari all’attuazione dell’Accordo richiedono il consenso del Parlamento in virtù dell’articolo 167 Cost.</p>
<div class="footnotes">
<p id="fn-d7e616"><sup><a href="#fnbck-d7e616">16</a></sup><sup></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e629"><sup><a href="#fnbck-d7e629">17</a></sup><sup></sup> <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p>
</div>
</div></section><section id="lvl_7/lvl_7.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.2">7.2 Compatibilità con gli impegni internazionali della Svizzera</a>
</h2>
<div class="collapseable"><p class="absatzvor ">Il presente Accordo non contiene disposizioni incompatibili con gli impegni internazionali attuali della Svizzera, compresi quelli nel quadro dell’Organizzazione mondiale del commercio (OMC).</p></div></section><section id="lvl_7/lvl_7.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.3">7.3 Assoggettamento al referendum facoltativo</a>
</h2>
<div class="collapseable"><p class="absatzvor ">In base all’articolo 141 capoverso 1 lettera d numero 3 Cost., i trattati internazionali sottostanno a referendum facoltativo se comprendono disposizioni importanti che contengono norme di diritto (cfr. art. 164 cpv. 1 Cost. e art. 22 cpv. 4 LParl) o per l’attuazione dei quali è necessaria l’emanazione di leggi federali. Una richiesta di solidarietà può comportare una limitazione dell’approvvigionamento di gas dei clienti non protetti in Svizzera nel quadro della solidarietà. Di conseguenza, il presente Accordo trilaterale comprende disposizioni importanti e fondamentali in materia di diritti e doveri delle persone. Il decreto federale che approva l’Accordo trilaterale deve pertanto essere sottoposto a referendum facoltativo conformemente all’articolo 141 capoverso 1 lettera d numero 3 Cost.</p></div></section><section id="lvl_7/lvl_7.4"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.4">7.4 Firma, entrata in vigore e cessazione dell’Accordo</a>
</h2>
<div class="collapseable">
<p class="absatzvor ">L’Accordo bilaterale tra la Germania e l’Italia entrerà in vigore alla data in cui le Parti si saranno reciprocamente informate che le procedure nazionali per l’entrata in vigore sono state completate. Vi si pone fine sei mesi dopo la notifica di cessazione da parte di una delle Parti contraenti. </p>
<p class="absatz ">La stessa regolamentazione si applica all’entrata in vigore dell’Accordo trilaterale, ma è adattata alla relazione trilaterale. Per quanto concerne la Svizzera, l’entrata in vigore è subordinata alla riserva dell’approvazione da parte del Parlamento oppure del Popolo qualora sia chiesto il referendum. L’Accordo trilaterale entrerà in vigore appena i processi di approvazione a livello nazionale in Svizzera e negli altri due Stati contraenti saranno conclusi e le tre Parti si saranno vicendevolmente informate tramite notifica. </p>
<p class="absatz ">Non è escluso che l’Accordo bilaterale entri in vigore prima dell’Accordo trilaterale, ovvero nel caso in cui i suddetti processi all’estero si svolgano prima dell’approvazione del relativo progetto da parte del Parlamento svizzero e i due Paesi limitrofi non vogliano attendere per l’entrata in vigore che anche la Svizzera abbia concluso tutti i processi necessari. </p>
<p class="absatz ">Le possibilità di cessazione dell’Accordo trilaterale sono analoghe a quelle dell’Accordo bilaterale. La Svizzera o un’altra Parte contraente può porre termine unilateralmente all’Accordo trilaterale. La cessazione dell’Accordo trilaterale non pregiudica il mantenimento della validità dell’Accordo bilaterale tra la Germania e l’Italia. Viceversa, la risoluzione dell’Accordo bilaterale da parte della Germania oppure dell’Italia comporta automaticamente anche la cessazione dell’Accordo trilaterale, essendo esso parte dell’Accordo bilaterale. Le scadenze che disciplinano la risoluzione sono analoghe e sono pari a sei mesi.</p>
</div></section><section id="lvl_7/lvl_7.5"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.5">7.5 Subordinazione al freno alle spese</a>
</h2>
<div class="collapseable"><p class="absatzvor ">Poiché entrambi i crediti d’impegno richiesti ammontano a oltre 20 milioni di franchi, i due decreti federali concernenti i crediti d’impegno presuppongono il consenso della maggioranza dei membri di ciascuna Camera ai sensi dell’articolo 159 capoverso 3 lettera b Cost.</p></div></section><section id="lvl_7/lvl_7.6"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_7/lvl_7.6">7.6 Conformità alla legge sui sussidi</a>
</h2>
<div class="collapseable">
<p class="absatzvor ">Il decreto federale non prevede aiuti finanziari e indennità ai sensi della legge del 5 ottobre 1990<sup><a href="#fn-d7e668" id="fnbck-d7e668">18</a></sup> sui sussidi.</p>
<p class="abstand1seite "></p>
<div class="footnotes"><p id="fn-d7e668"><sup><a href="#fnbck-d7e668">18</a></sup><sup></sup> <a href="https://fedlex.data.admin.ch/eli/cc/1991/857_857_857" target="_blank">RS <b>616.1</b></a></p></div>
</div></section>
</div></section></main>
</div></body>
</html>
