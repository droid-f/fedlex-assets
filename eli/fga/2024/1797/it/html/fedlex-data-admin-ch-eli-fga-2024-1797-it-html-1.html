<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--22.400--><p class="srnummer ">22.400</p>
<!--22.401--><p class="srnummer ">22.401</p>
<h1 class="erlasstitel botschafttitel ">Iniziative parlamentari<br>Possibilità di non comunicare le iscrizioni presenti nei registri delle esecuzioni<br>Rapporto della Commissione degli affari giuridici del Consiglio nazionale</h1>
<p class="botschaftdatum ">del 2 maggio 2024</p>
<p class="botschaftlinie "></p>
<p class="salutation ">Onorevoli presidente e consiglieri,</p>
<p class="absatzvor ">con il presente rapporto vi sottoponiamo un progetto di modifica della legge federale sulla esecuzione e sul fallimento (possibilità di non comunicare le iscrizioni presenti nei registri delle esecuzioni)<sup><a href="#fn-d7e24" id="fnbck-d7e24">1</a></sup>, che trasmettiamo nel contempo per parere al Consiglio federale.</p>
<p class="absatzvor ">La Commissione vi propone di approvare il progetto di legge allegato.</p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">2 maggio 2024</p>
				</td>
				<td>
					
					<p class="unterschriftenfi1 ">In nome della Commissione:</p>
					<p class="unterschriftenfi ">Il presidente, Vincent Maitre</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titeluebersicht man-font-weight-bold ">Compendio</p>
<p class="absatzkurs man-font-style-italic ">Il 1° gennaio 2019 è entrato in vigore l’articolo 8a capoverso 3 lettera d della legge federale sulla esecuzione e sul fallimento (LEF), secondo cui, a determinate condizioni, l’escusso ha il diritto di chiedere che un procedimento esecutivo non venga comunicato a terzi. Nel frattempo il Tribunale federale ha emanato due decisioni che limitano fortemente tale diritto. In primo luogo ha stabilito che l’escusso non può più presentare la sua richiesta se il creditore è nell’impossibilità di chiedere la continuazione dell’esecuzione poiché è trascorso il termine di un anno previsto dall’articolo 88 capoverso 2 LEF. In secondo luogo è giunto alla conclusione che la richiesta dell’escusso non può essere accolta se il creditore ha chiesto l’eliminazione dell’opposizione, a prescindere dal fatto che la sua istanza abbia avuto esito positivo.</p>
<p class="absatzkurs man-font-style-italic ">La giurisprudenza dell’alta Corte porta a risultati che contraddicono la volontà parlamentare come pure la finalità dell’articolo 8a capoverso 3 lettera d LEF, in quanto limita le possibilità per l’escusso di tutelarsi da procedimenti esecutivi ingiustificati e dalle possibili ripercussioni negative di un’iscrizione nel registro delle esecuzioni. Indirettamente questa limitazione compromette anche l’attendibilità delle informazioni contenute in tali registri.</p>
<p class="absatzkurs man-font-style-italic ">La Commissione ritiene pertanto che sia necessario apportare un correttivo alla giurisprudenza del Tribunale federale e propone di modificare l’articolo 8a capoverso 3 lettera d LEF al fine di meglio proteggere gli escussi dalle ripercussioni negative di esecuzioni ingiustificate e fare sì che venga rispettata la volontà del Parlamento. Il progetto si articola attorno a due elementi: innanzitutto prevede esplicitamente che l’escusso può chiedere che non sia data notizia a terzi del procedimento esecutivo anche nel caso in cui la procedura di eliminazione dell’opposizione avviata dal creditore non sia andata a buon fine; secondariamente si precisa che l’escusso può presentare l’istanza anche dopo la scadenza del termine di un anno previsto dall’articolo 88 capoverso 2 LEF.</p>
<p class="absatz "><br></p>
<p class="titelbotschaftinnen ">Rapporto</p>
<div class="footnotes"><p id="fn-d7e24"><sup><a href="#fnbck-d7e24">1</a></sup><sup></sup> <a href="https://fedlex.data.admin.ch/eli/fga/2024/1798" target="_blank">FF <b>2024</b> 1798</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Genesi del progetto</a>
</h1>
<div class="collapseable">
<section id="lvl_1/lvl_1.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.1">1.1 Le iniziative parlamentari 22.400 e 22.401</a>
</h2>
<div class="collapseable">
<p class="absatzvor ">Il 14 gennaio 2022 la Commissione degli affari giuridici del Consiglio nazionale (Commissione) ha presentato le due iniziative parlamentari 22.400 e 22.401.</p>
<p class="absatz ">L’iniziativa 22.400 ha il tenore seguente:</p>
<p class="absatzkurs man-font-style-italic ">«Le basi legali della nuova possibilità di limitare la comunicazione di un’esecuzione (art. 8a cpv. 3 lett. d LEF) va precisata [recte: vanno precisate] in modo che la persona oggetto di un’esecuzione possa presentare una domanda di non comunicazione anche soltanto dopo la scadenza di un anno.»</p>
<p class="absatz ">È motivata come segue:</p>
<p class="absatzkurs man-font-style-italic ">«Il Tribunale federale ha introdotto il termine di un anno per la possibilità di non comunicare le iscrizioni relative a un’esecuzione conformemente all’articolo 8a capoverso 3 lettera d LEF, ciò che il Parlamento non ha discusso né voluto in questo modo. Avevamo infatti scritto che: «Gli uffici non possono dar notizia a terzi circa procedimenti esecutivi: (…) per i quali il debitore abbia presentato una domanda in tal senso almeno tre mesi dopo la notificazione del precetto esecutivo, sempre che entro un termine di 20 giorni impartito dall’ufficio d’esecuzione il creditore non fornisca la prova di aver avviato a tempo debito la procedura di eliminazione dell’opposizione; se tale prova è fornita in un secondo tempo o l’esecuzione è proseguita, gli uffici possono nuovamente dar notizia di quest’ultima a terzi». Questo meccanismo non prevede il termine di un anno secondo l’articolo 88 capoverso 2 LEF. Il Tribunale federale interpreta ora fra l’altro nella DTF 5A_927/2020 il termine in modo che ne risulti il termine di un anno.»</p>
<p class="absatz ">L’iniziativa 22.401 ha il tenore seguente:</p>
<p class="absatzkurs man-font-style-italic ">«L’articolo 8a capoverso 3 lettera d della legge federale sulla esecuzione e sul fallimento (LEF) è completato come segue:</p>
<dl>
<dt>
<i>d.</i><i> </i>
</dt>
<dd><i>per i quali il debitore abbia presentato una domanda in tal senso almeno tre mesi dopo la notificazione del precetto esecutivo, sempre che entro un termine di 20 giorni impartito dall’ufficio d’esecuzione il creditore non fornisca la prova di aver avviato a tempo debito la procedura di eliminazione dell’opposizione (art. 79–84); se tale prova è fornita in un secondo tempo o l’esecuzione è proseguita, gli uffici possono nuovamente dar notizia di quest’ultima a terzi. Qualora non si entri nel merito della domanda di eliminazione dell’opposizione o quest’ultima venga definitivamente respinta, di nuovo l’esecuzione non è più comunicata a terzi.»</i></dd>
</dl>
<p class="absatz ">In sede di esame preliminare, il 29 marzo 2022 la Commissione omologa del Consiglio degli Stati ha dato seguito all’unanimità alle due iniziative parlamentari conformemente all’articolo 109 capoverso 3 della legge del 13 dicembre 2002<sup><a href="#fn-d7e102" id="fnbck-d7e102">2</a></sup> sul Parlamento (LParl). </p>
<div class="footnotes"><p id="fn-d7e102"><sup><a href="#fnbck-d7e102">2</a></sup><sup></sup>  <a href="https://fedlex.data.admin.ch/eli/cc/2003/510" target="_blank">RS <b>171.10</b></a></p></div>
</div></section><section id="lvl_1/lvl_1.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.2">1.2 Lavori della Commissione</a>
</h2>
<div class="collapseable">
<p class="absatzvor ">Il 3 luglio 2023 la Commissione ha affrontato la questione dell’attuazione delle iniziative parlamentari. Dopo aver preso atto di un documento di lavoro preparato dall’Amministrazione, la Commissione ha incaricato la stessa di elaborare un progetto preliminare e il relativo rapporto sulla base dei lavori già svolti.</p>
<p class="absatz ">Il 12 aprile 2024 la Commissione ha preso atto del progetto preliminare e del rapporto. Dopo esame degli stessi, li ha adottati, decidendo all’unanimità di incaricare l’Amministrazione di adeguare in alcuni punti il progetto.</p>
<p class="absatz ">Il 2 maggio 2024 la Commissione ha esaminato il progetto modificato dall’Amministrazione, decidendo all’unanimità di adottarlo; con 14 voti contro 7 ha inoltre deciso di rinunciare a svolgere una procedura di consultazione (cfr. n. 1.3).</p>
<p class="absatz ">Conformemente all’articolo 112 capoverso 1 LParl, nei suoi lavori la Commissione si è avvalsa della collaborazione del Dipartimento federale di giustizia e polizia.</p>
</div></section><section id="lvl_1/lvl_1.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_1/lvl_1.3">1.3 Rinuncia alla procedura di consultazione</a>
</h2>
<div class="collapseable">
<p class="absatzvor ">La Commissione ritiene che in virtù dell’articolo 3<i>a</i> capoverso 1 lettera b della legge del 18 marzo 2005<sup><a href="#fn-d7e129" id="fnbck-d7e129">3</a></sup> sulla consultazione (LCo) si possa rinunciare a una procedura di consultazione. Tale disposizione consente di farlo se non v’è da attendersi nessuna nuova informazione poiché le posizioni degli ambienti interessati sono note, in particolare poiché è già stata svolta una consultazione. Secondo l’articolo 3<i>a</i> capoverso 2 LCo la rinuncia dev’essere motivata indicando le ragioni oggettive che la giustificano; nel caso di un progetto o disegno di legge, il rapporto o messaggio deve indicare concretamente tali motivi<sup><a href="#fn-d7e142" id="fnbck-d7e142">4</a></sup>.</p>
<p class="absatz ">La Commissione ritiene che il progetto si limiti a precisare la volontà già espressa dal Legislatore durante le deliberazioni concernenti l’articolo 8<i>a</i> capoverso 3 lettera d della legge federale dell’11 aprile 1889<sup><a href="#fn-d7e156" id="fnbck-d7e156">5</a></sup> sulla esecuzione e sul fallimento (LEF), disposizione che è già stata oggetto di una consultazione nel 2013<sup><a href="#fn-d7e167" id="fnbck-d7e167">6</a></sup> e sulla quale pertanto le cerchie interessate hanno già avuto occasione di esprimersi.</p>
<div class="footnotes">
<p id="fn-d7e129"><sup><a href="#fnbck-d7e129">3</a></sup><sup></sup>  <a href="https://fedlex.data.admin.ch/eli/cc/2005/542" target="_blank">RS <b>172.061</b></a></p>
<p id="fn-d7e142"><sup><a href="#fnbck-d7e142">4</a></sup><sup></sup>  <inl>Brunner Stephan / Bertschy Thomas</inl>, Teilrevision des Vernehmlassungsrechts des Bundes: Ausblick auf die künftigen Regeln für die Durchführung von Vernehmlassungen, LeGes – Législation &amp; Évaluation, 2015/2, pag. 421, in particolare 422.</p>
<p id="fn-d7e156"><sup><a href="#fnbck-d7e156">5</a></sup><sup></sup>  <a href="https://fedlex.data.admin.ch/eli/cc/11/529_488_529" target="_blank">RS <b>281.1</b></a></p>
<p id="fn-d7e167"><sup><a href="#fnbck-d7e167">6</a></sup><sup></sup>  Il rapporto sui risultati della procedura di consultazione è disponibile all’indirizzo Internet: <a href="https://fedlex.data.admin.ch/eli/dl/proj/6013/72/cons_1" target="_blank">
				www.fedlex.admin.ch
			</a> &gt; Procedure di consultazione &gt; Procedure di consultazione concluse &gt; 2013 &gt; Procedura di consultazione 2013/72.</p>
</div>
</div></section>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Situazione iniziale</a>
</h1>
<div class="collapseable">
<section id="lvl_2/lvl_2.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.1">2.1 Il diritto vigente</a>
</h2>
<div class="collapseable">
<p class="absatzvor ">Conformemente all’articolo 67 LEF è possibile promuovere un’esecuzione contro una persona senza dover provare la sussistenza del credito. Un’esecuzione può pertanto essere promossa anche per crediti contestati o addirittura inesistenti. Nella prassi si registrano persino casi, per quanto rari, di esecuzioni ingiustificate avviate al solo scopo di nuocere alla reputazione dell’escusso (esecuzioni vessatorie)<sup><a href="#fn-d7e184" id="fnbck-d7e184">7</a></sup>. Tutte le esecuzioni sono iscritte nel registro delle esecuzioni, a prescindere dall’effettiva sussistenza del credito fatto valere. Giacché, in virtù dell’articolo 8<i>a</i> capoverso 1 LEF, chiunque renda verosimile un interesse può consultare i verbali e i registri degli uffici d’esecuzione e degli uffici dei fallimenti e chiederne estratti, in determinate circostanze il terzo in questione vi rinverrà anche le esecuzioni ingiustificate<sup><a href="#fn-d7e208" id="fnbck-d7e208">8</a></sup>.</p>
<p class="absatz ">Il diritto di consultazione di terzi si estingue di regola cinque anni dopo la chiusura del procedimento (art. 8<i>a</i> cpv. 4 LEF), ma in alcuni casi viene limitato già prima di tale scadenza. Al riguardo, l’articolo 8<i>a</i> capoverso 3 LEF prevede che gli uffici non possono dar notizia a terzi circa procedimenti esecutivi nulli o annullati in seguito a impugnazione o a decisione giudiziale (lett. a), per i quali il debitore ha esercitato con successo l’azione di ripetizione dell’indebito (lett. b) o per i quali il creditore ha ritirato l’esecuzione (lett. c).</p>
<p class="absatz ">Con effetto dal 1° gennaio 2019, l’enumerazione dell’articolo 8<i>a</i> capoverso 3 LEF è stata inoltre completata da una lettera d che concede all’escusso il diritto di esigere, a determinate condizioni, che gli uffici di esecuzione si astengano dal dare notizia a terzi di un procedimento esecutivo. Tale disposizione è scaturita dall’attuazione dell’iniziativa parlamentare Abate 09.530 «Cancellazione dei precetti esecutivi ingiustificati»<sup><a href="#fn-d7e239" id="fnbck-d7e239">9</a></sup>, che mirava a introdurre una procedura più semplice e veloce per cancellare i procedimenti esecutivi ingiustificati, nonché a limitare il diritto di consultazione di terzi.</p>
<p class="absatz ">Con l’adozione della suddetta disposizione è stato introdotto un nuovo strumento che permette di impedire in modo semplice e veloce la comunicazione a terzi  di un procedimento esecutivo, senza che l’esistenza del credito venga esaminata materialmente<sup><a href="#fn-d7e264" id="fnbck-d7e264">10</a></sup>. La disposizione vigente ha il tenore seguente:</p>
<p class="titelartikelkomm man-font-style-italic ">Art. 8a cpv. 3 lett. d [Consultazione]</p>
<p class="absatzkurs man-font-style-italic "><sup>3</sup> Gli uffici non possono dar notizia a terzi circa procedimenti esecutivi:</p>
<dl>
<dt>
<i>d.</i><i> </i>
</dt>
<dd><i>per i quali il debitore abbia presentato una domanda in tal senso almeno tre mesi dopo la notificazione del precetto esecutivo, sempre che entro un termine di 20 giorni impartito dall’ufficio d’esecuzione il creditore non fornisca la prova di aver avviato a tempo debito la procedura di eliminazione dell’opposizione (art. 79–84); se tale prova è fornita in un secondo tempo o l’esecuzione è proseguita, gli uffici possono nuovamente dar notizia di quest’ultima a terzi.</i></dd>
</dl>
<p class="absatz ">Prima dell’entrata in vigore di questa disposizione, per impedire che un’esecuzione ingiustificata figurasse negli estratti dal registro l’escusso era costretto ad agire in giudizio, promovendo un’azione d’accertamento secondo gli articoli 85 oppure 85<i>a</i> LEF o un’azione generale d’accertamento ai sensi dell’articolo 88 del Codice di procedura civile<sup><a href="#fn-d7e298" id="fnbck-d7e298">11</a></sup>. Questa situazione era stata ritenuta insoddisfacente sia dalla Commissione che dal Consiglio federale<sup><a href="#fn-d7e314" id="fnbck-d7e314">12</a></sup>, in particolare poiché tali opzioni comportano notevoli oneri per l’escusso, non da ultimo anche in termini finanziari.</p>
<p class="absatz ">L’articolo 8<i>a</i> capoverso 3 lettera d LEF completa l’elenco delle fattispecie che legittimano la mancata comunicazione a terzi di un’esecuzione (lett. a–c). Se ritiene che un’esecuzione non sia giustificata e ha fatto opposizione contro la stessa, l’escusso può avviare la procedura seguente:</p>
<dl>
<dt>– </dt>
<dd>trascorsi tre mesi dalla notificazione del precetto esecutivo, l’escusso può chiedere all’ufficio d’esecuzione competente che non venga più data notizia dell’esecuzione a terzi;</dd>
<dt>– </dt>
<dd>l’ufficio respinge la domanda se è a conoscenza del fatto che nei tre mesi in questione il creditore ha avviato una procedura di eliminazione dell’opposizione secondo gli articoli 79–84 LEF (rigetto definitivo o provvisorio dell’opposizione oppure azione di riconoscimento del debito) o ha chiesto la continuazione dell’esecuzione<sup><a href="#fn-d7e334" id="fnbck-d7e334">13</a></sup>. In caso contrario, cioè se non ha avuto notizia di tali elementi, l’ufficio invita il creditore procedente ad esprimere il suo parere in merito alla domanda e se del caso a fornire entro 20 giorni la prova di aver avviato tempestivamente una procedura di eliminazione dell’opposizione. La prova può essere fornita in particolare mediante la conferma della spedizione o dell’avvenuta ricezione della domanda di rigetto dell’opposizione o dell’azione di riconoscimento del credito<sup><a href="#fn-d7e354" id="fnbck-d7e354">14</a></sup>. Se il creditore fornisce una siffatta prova, l’ufficio respinge la domanda del debitore; in tal caso l’esecuzione è resa nota a terzi;</dd>
<dt>– </dt>
<dd>se entro 20 giorni il creditore non dimostra di aver avviato una procedura di eliminazione dell’opposizione, l’ufficio approva la domanda del debitore e non dà più notizia dell’esecuzione a terzi;</dd>
<dt>– </dt>
<dd>il creditore procedente può fornire tale prova anche dopo la scadenza del termine di 20 giorni, nel qual caso l’esecuzione sarà nuovamente consultabile da terzi.</dd>
</dl>
<p class="absatz ">Il rimedio di diritto previsto dall’articolo 8<i>a</i> capoverso 3 lettera d LEF ha lo scopo di migliorare la protezione delle persone escusse ingiustificatamente, come pure l’attendibilità delle informazioni concernenti i procedimenti esecutivi<sup><a href="#fn-d7e373" id="fnbck-d7e373">15</a></sup>. L’escusso dispone così di uno strumento semplice e rapido per impedire che terzi possano consultare informazioni erronee, o perlomeno per limitare l’accesso a tali informazioni, considerate le massicce ripercussioni personali e finanziarie che la loro divulgazione può avere, ad esempio per la ricerca di un posto di lavoro o per una richiesta di credito<sup><a href="#fn-d7e398" id="fnbck-d7e398">16</a></sup>. Occorre d’altra parte tenere conto che in determinati frangenti i terzi hanno un notevole interesse a disporre dei dati concernenti le esecuzioni. L’articolo 8<i>a</i> capoverso 3 lettera d LEF tenta di conciliare questi interessi contrastanti. Lo scopo è di impedire un’interpretazione errata delle iscrizioni nel registro delle esecuzioni e migliorare così l’attendibilità delle informazioni deducibili dallo stesso<sup><a href="#fn-d7e411" id="fnbck-d7e411">17</a></sup>.</p>
<p class="absatz ">Nel valutare l’istanza dell’escusso, l’ufficio delle esecuzioni non considera la fondatezza materiale dell’esecuzione<sup><a href="#fn-d7e435" id="fnbck-d7e435">18</a></sup> ma soltanto il fatto che il creditore abbia o no chiesto il rigetto dell’opposizione o promosso un’azione di riconoscimento del debito. Se la procedura di esecuzione è continuata, sussiste un interesse sufficiente alla comunicazione della stessa a terzi; se per contro il creditore non intraprende i passi necessari per far valere la sua pretesa, la protezione degli interessi del debitore impone di rinunciare alla comunicazione<sup><a href="#fn-d7e443" id="fnbck-d7e443">19</a></sup>. Il diritto del creditore di chiedere la continuazione dell’esecuzione si prescrive un anno dopo la notificazione del precetto esecutivo (art. 88 cpv. 2 LEF).</p>
<div class="footnotes">
<p id="fn-d7e184"><sup><a href="#fnbck-d7e184">7</a></sup><sup></sup>  Cfr. il rapporto del 19 febbraio 2015 della Commissione degli affari giuridici del Consiglio nazionale relativo all’iniziativa parlamentare Abate 09.530 «Cancellazione dei precetti esecutivi ingiustificati», <a href="https://fedlex.data.admin.ch/eli/fga/2015/692" target="_blank">FF <b>2015</b> 2641</a>, in particolare 2644 (<i>di seguito</i>: rapporto CAG‑N), come pure il parere del Consiglio federale del 1° luglio 2015, <a href="https://fedlex.data.admin.ch/eli/fga/2015/1322" target="_blank">FF <b>2015</b> 4779</a>, in particolare 4780 seg. (<i>di seguito</i>: parere CF).</p>
<p id="fn-d7e208"><sup><a href="#fnbck-d7e208">8</a></sup><sup></sup>  Cfr. rapporto CAG-N, pag. 2644; parere CF, pag. 4782; cfr. anche <inl>Peter James T.</inl>, «Kommentar zu Art. 8<i>a</i> SchKG», in: Staehelin Daniel / Bauer Thomas / Lorandi Franco (a c. di), <i>Basler Kommentar zum Bundesgesetz über Schuldbetreibung und Konkurs</i>, 3<sup>a</sup> ed. 2021 (<inl>Peter</inl>, BSK), n. marg. 29 ad art. 8<i>a</i> LEF.</p>
<p id="fn-d7e239"><sup><a href="#fnbck-d7e239">9</a></sup><sup></sup>  Consultabile in Internet all’indirizzo <a href="https://www.parlament.ch/it/ratsbetrieb/suche-curia-vista/geschaeft?AffairId=20090530" target="_blank">				www.parlamento.ch			</a> &gt; Curia Vista [<i>inserire il n. dell’oggetto 09.530</i>]. La relativa modifica interessava anche gli art. 73 e <i>85<i></i></i><i>a</i> LEF, cfr. <a href="https://fedlex.data.admin.ch/eli/fga/2016/2165" target="_blank">FF <b>2016</b> 7935</a>.</p>
<p id="fn-d7e264"><sup><a href="#fnbck-d7e264">10</a></sup><sup></sup>  Si veda l’intervento in aula dell’on. Cramer, Boll. Uff. 2016 S 758 seg.; rapporto CAG‑N, pag. 2649; parere CF, pagg. 4784–4785; <inl>Bernauer Christoph</inl>, <i>Entscheidbesprechung zum Urteil des Bundesgerichts 5A_927/2020</i>, in: AJP 2021, vol. 12, pagg. 1534 segg. (<inl>Bernauer</inl>, Urteilsbesprechung), pag. 1534; <inl>Peter</inl>, BSK, n. marg. 47 ad art. 8<i>a</i> LEF.</p>
<p id="fn-d7e298"><sup><a href="#fnbck-d7e298">11</a></sup><sup></sup>  <a href="https://fedlex.data.admin.ch/eli/cc/2010/262" target="_blank">RS <b>272</b></a>; cfr. rapporto CAG-N, pagg. 2645 seg.; parere CF, pag. 4782; cfr. anche <inl>Peter</inl>, BSK, n. marg. 47 ad art. 8<i>a</i> LEF.</p>
<p id="fn-d7e314"><sup><a href="#fnbck-d7e314">12</a></sup><sup></sup>  Rapporto CAG-N, pag. 2646; parere CF, pag. 4782.</p>
<p id="fn-d7e334"><sup><a href="#fnbck-d7e334">13</a></sup><sup></sup>  Cfr. istruzione n. 5 sull’art. 8<i>a</i> cpv. 3 lett. d LEF dell’ufficio di alta vigilanza sulla esecuzione e sul fallimento, del 18 ottobre 2018, aggiornata il 19 ottobre 2021 (<i>di seguito</i>: Istruzioni dell’alta vigilanza LEF; consultabili in Internet all’indirizzo <a href="https://www.bj.admin.ch/bj/it/home/wirtschaft/schkg/weisungen.html" target="_blank">				www.ufg.admin.ch			</a> &gt; Economia &gt; Esecuzione e fallimento &gt; Istruzioni), pagg. 2 e <i>4</i>; BGE <b>147</b> III 486, consid. 3. </p>
<p id="fn-d7e354"><sup><a href="#fnbck-d7e354">14</a></sup><sup></sup>  Istruzioni dell’alta vigilanza LEF, pag. 2.</p>
<p id="fn-d7e373"><sup><a href="#fnbck-d7e373">15</a></sup><sup></sup>  <inl>Kren Kostkiewicz Jolanta</inl>, «Kommentar zu Art. 8<i>a</i> SchKG», in: <i>Kommentar Schuldbetreibungs- und Konkursgesetz mit weiteren Erlassen</i>, <i>Orell Füssli Kommentar</i>, 2020 (<inl>Kren Kostkiewicz</inl>, OFK), n. marg. 40 ad art. 8<i>a</i> LEF; <inl>Peter</inl>, BSK, n. marg. 6 ad art. 8<i>a</i> LEF.</p>
<p id="fn-d7e398"><sup><a href="#fnbck-d7e398">16</a></sup><sup></sup>  Cfr. rapporto CAG-N, pagg. 2646 e <i>2649</i>.</p>
<p id="fn-d7e411"><sup><a href="#fnbck-d7e411">17</a></sup><sup></sup>  Cfr. DTF <b>147</b> III 486, consid. 3.1; <b></b><i><b>141</b> III 68</i>, consid. 2.6.1.1; <inl>Kren Kostkiewicz</inl>, OFK, n. marg. 3 ad art. 8<i>a</i> LEF; cfr. inoltre ad es. intervento in aula dell’on. Caroni, Boll. Uff. <b>2016</b> S 760 seg.</p>
<p id="fn-d7e435"><sup><a href="#fnbck-d7e435">18</a></sup><sup></sup>  Rapporto CAG-N, pag. 2649.</p>
<p id="fn-d7e443"><sup><a href="#fnbck-d7e443">19</a></sup><sup></sup>  Cfr. <inl>Rüetschi David</inl>, <i>Das neue Verfahren zur «Löschung» ungerechtfertigter </i><i>Betrei</i><i>bungen</i>, in: Plädoyer 2018, vol. 6, pagg. 42 segg., in particolare pag. 44 (<inl>Rüetschi</inl>, neue Verfahren).</p>
</div>
</div></section><section id="lvl_2/lvl_2.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.2">2.2 Giurisprudenza del Tribunale federale</a>
</h2>
<div class="collapseable">
<p class="absatzvor " msg:wcstyle02-2="loose pPr/keepLines" xmlns:msg="urn:com:c-moria:legi4ch:xslt:message">Dall’entrata in vigore dell’attuale articolo 8<i>a</i> capoverso 3 lettera d LEF, il Tribunale federale ha concretizzato la disposizione dirimendo due questioni chiave in altrettante decisioni principali<sup><a href="#fn-d7e465" id="fnbck-d7e465">20</a></sup>, che hanno poi portato alla presentazione delle due iniziative parlamentari oggetto del presente rapporto (22.400 e 22.401).</p>
<p class="absatz ">Nella DTF <i>147</i> III 41 il Tribunale federale ha dovuto decidere se alla luce dell’articolo 8<i>a</i> capoverso 3 lettera d LEF un’esecuzione debba essere comunicata a terzi anche nel caso in cui il creditore soccomba nella procedura di rigetto dell’opposizione. Basandosi su un’interpretazione letterale e sulla genesi della norma il Tribunale ha concluso che il criterio determinante perché sia data notizia a terzi di un’esecuzione è il fatto che il creditore abbia chiesto il rigetto dell’opposizione, non invece il fatto che la sua domanda venga accolta. In altre parole, secondo il Tribunale federale l’esito della procedura è irrilevante: determinante e sufficiente per stabilire la fondatezza dell’esecuzione nell’ottica della sua comunicazione a terzi è invece il solo fatto che il creditore abbia avviato la procedura di eliminazione dell’opposizione. Di conseguenza, l’ufficio delle esecuzioni deve limitarsi ad accertare tale elemento (consid. 3.3). Il Tribunale sottolinea inoltre che (in conseguenza della modifica di legge) il debitore può avvalersi dell’azione prevista dall’articolo 85<i>a </i>LEF a prescindere da un’eventuale sua opposizione, e che tale azione ha anche lo scopo di permettere la rettificazione del registro (consid. 3.4.3).</p>
<p class="absatz ">Nella DTF <i>147</i> III 544 il Tribunale federale ha dovuto decidere se l’escusso può presentare la sua istanza anche dopo la scadenza del termine di validità del precetto esecutivo, pari a un anno (art. 88 cpv. 2 LEF), cioè dopo la scadenza del termine durante il quale il creditore può chiedere la continuazione dell’esecuzione. Il Tribunale ha concluso che né il tenore né la genesi dell’articolo 8<i>a</i> capoverso 3 lettera d LEF e neppure l’azione prevista dall’articolo 85<i>a</i> LEF consentono di dedurre che l’escusso sia legittimato a presentare l’istanza una volta decorso il termine di un anno di cui all’articolo 88 capoverso 2 LEF (consid. 3.5). Secondo il Tribunale, determinante per la distinzione tra esecuzioni giustificate e ingiustificate è il diritto del creditore a procedere in virtù degli articoli 79–84 LEF dopo la notificazione della domanda del debitore di non dare notizia dell’esecuzione e tenuto conto del termine di 20 giorni per fornire la prova dell’azione del creditore. Scaduto il termine previsto dall’articolo 88 capoverso 2 LEF, il creditore si trova nell’impossibilità di reagire, motivo per cui in questi casi la procedura istituita dall’articolo 8<i>a</i> capoverso 3 lettera d LEF non è più idonea a determinare se l’esecuzione sia giustificata o no. Dal momento in cui un atto del creditore non può più fungere da criterio distintivo, la logica conclusione è che il registro delle esecuzioni deve restare accessibile in quanto fonte di informazioni sulla solvibilità di una persona e che questa accessibilità deve continuare a prevalere sugli interessi dell’escusso. Peraltro anche in questa decisione il Tribunale federale, richiamando l’articolo 85<i>a</i> LEF, sottolinea che l’azione prevista da tale articolo è uno strumento ulteriore con cui il debitore può proteggersi da esecuzioni ingiustificate e ottenere la rettificazione del registro (consid. 3.4.6 e 3.4.7).</p>
<div class="footnotes"><p id="fn-d7e465"><sup><a href="#fnbck-d7e465">20</a></sup><sup></sup>  Cfr. DTF<b> 147</b> III 41 e <b></b><i><b>147</b> III 544</i>, come pure ad es. DTF <b>147</b> III 486 e la decisione del Tribunale federale 5A_319/2020 del 7 maggio 2020.</p></div>
</div></section><section id="lvl_2/lvl_2.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_2/lvl_2.3">2.3 Problematica di fondo e necessità di agire</a>
</h2>
<div class="collapseable">
<p class="absatzvor ">La giurisprudenza sopra descritta comporta una limitazione massiccia del campo di applicazione dell’articolo 8<i>a</i> capoverso 3 lettera d LEF ed è stata criticata da una parte della dottrina<sup><a href="#fn-d7e508" id="fnbck-d7e508">21</a></sup>.</p>
<section id="lvl_2/lvl_2.3/lvl_2.3.1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.3/lvl_2.3.1">2.3.1 Comunicazione di esecuzioni quando l’eliminazione dell’opposizione non è riuscita</a>
</h3>
<div class="collapseable">
<p class="absatzvor ">La procedura prevista dall’articolo 8<i>a</i> capoverso 3 lettera d LEF è volta a permettere al debitore di impedire in modo semplice e veloce la comunicazione di esecuzioni ingiustificate e, accessoriamente, a migliorare la qualità delle informazioni contenute nei registri delle esecuzioni (cfr. n. 2.1).</p>
<p class="absatz ">Come illustrato nel numero 2.2, nella DTF <i>147</i> III 41 il Tribunale federale ha stabilito che la richiesta di non dare notizia a terzi di un’esecuzione va respinta anche nei casi in cui il creditore soccomba nel procedimento di rigetto dell’opposizione (art. 80 segg. LEF) o se la sua istanza di eliminazione dell’opposizione è respinta. Secondo il Tribunale è determinante unicamente il fatto che il creditore abbia continuato l’esecuzione, a prescindere dall’esito della relativa procedura. Questa interpretazione ha conseguenze paradossali poiché significa che viene data notizia anche di esecuzioni di cui il creditore non ha ottenuto la continuazione, segnatamente poiché l’esecuzione è infondata o il credito non sussiste integralmente. In tal modo si contraddice lo scopo dell’articolo 8<i>a </i>capoverso 3 lettera d LEF. L’interpretazione del Tribunale federale non corrisponde peraltro nemmeno a quanto voluto dal Legislatore, giacché se è vero che l’accoglimento o il rigetto della domanda dell’escusso deve basarsi sulla verifica di meri requisiti formali, e non presuppone che l’ufficio delle esecuzioni valuti il contenuto materiale della pretesa contestata (cfr. n. 2.1), ciò non significa tuttavia che possa prescindere da decisioni giudiziarie già rese concernenti un’azione di rigetto dell’opposizione o di riconoscimento promossa dal creditore. Una siffatta interpretazione non è deducibile dalle deliberazioni parlamentari<sup><a href="#fn-d7e562" id="fnbck-d7e562">22</a></sup>. La probabile infondatezza di un’esecuzione non è desumibile soltanto dalla passività del creditore, ma anche dal fatto che egli, pur essendosi attivato, non è riuscito a ottenere la prosecuzione dell’esecuzione.</p>
<p class="absatz ">Considerato l’intento di proteggere adeguatamente il debitore dalla comunicazione a terzi di esecuzioni ingiustificate e di migliorare nel contempo l’affidabilità delle informazioni contenute nel registro delle esecuzioni, la domanda dell’escusso va accolta non soltanto quando il creditore non ha chiesto la continuazione dell’esecuzione, ma anche quando l’istanza di continuazione non ha avuto esito positivo<sup><a href="#fn-d7e577" id="fnbck-d7e577">23</a></sup>. Anche in quest’ultimo caso deve prevalere l’interesse dell’escusso a impedire la comunicazione dell’iscrizione contenuta nel registro, non potendosi ravvisare un interesse sufficiente di terzi a ottenere tali informazioni né un interesse degno di protezione del creditore a darne notizia.</p>
<p class="absatz ">Occorre considerare inoltre che l’articolo 85<i>a</i> LEF non offre all’escusso una protezione equivalente, giacché l’azione da questo prevista comporta un onere e un rischio finanziario molto più elevati. La soluzione disciplinata dall’articolo 8<i>a</i> capoverso 3 lettera d LEF è volta appunto a evitare che l’escusso sia costretto ad agire in giudizio, con tutti i rischi e gli oneri che vi sono connessi<sup><a href="#fn-d7e593" id="fnbck-d7e593">24</a></sup>.</p>
<div class="footnotes">
<p id="fn-d7e562"><sup><a href="#fnbck-d7e562">22</a></sup><sup></sup>  Si vedano gli interventi in aula relativi all’Iv. Pa. 09.530, consultabili in Internet all’indirizzo <a href="https://www.parlament.ch/it/ratsbetrieb/suche-curia-vista/geschaeft?AffairId=20090530" target="_blank">
				www.parlamento.ch
			</a> &gt; Curia Vista [<i>inserire il n. dell’oggetto 09.530</i>] &gt; Bollettino ufficiale.</p>
<p id="fn-d7e577"><sup><a href="#fnbck-d7e577">23</a></sup><sup></sup>  Cfr. anche <inl>Peter</inl>, Ausschluss, pag. 109.</p>
<p id="fn-d7e593"><sup><a href="#fnbck-d7e593">24</a></sup><sup></sup>  Cfr. intervento in aula dell’on. Cramer, Boll. Uff. <b>2016</b> S 758 seg.; rapporto CAG-N, pag. 2644 seg.; parere CF, pag. 4782.</p>
</div>
</div></section><section id="lvl_2/lvl_2.3/lvl_2.3.2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.3/lvl_2.3.2">2.3.2 Presentazione di domande oltre il termine di un anno previsto per l’istanza di continuazione dell’esecuzione</a>
</h3>
<div class="collapseable">
<p class="absatzvor ">Nella seconda decisione principale (DTF <i>147</i> III 544) il Tribunale federale ha deciso che il debitore non può presentare una domanda ai sensi dell’articolo 8<i>a</i> capoverso 3 lettera d LEF una volta scaduto il termine di validità del precetto esecutivo previsto dall’articolo 88 capoverso 2 LEF, pari a un anno, dopo il quale il creditore non è più legittimato a continuare l’esecuzione.</p>
<p class="absatz ">L’articolo 8<i>a</i> capoverso 3 lettera d LEF non prevede tuttavia il termine di un anno, né peraltro una simile limitazione temporale della domanda (un anno a partire dalla notificazione del precetto esecutivo) corrisponde alla volontà del Legislatore<sup><a href="#fn-d7e615" id="fnbck-d7e615">25</a></sup>. Vero è che, scaduto tale termine, il creditore non dispone più di strumenti per continuare l’esecuzione, ma è lecito presumere che in questi casi egli vi abbia rinunciato. L’articolo 8<i>a </i>capoverso 3 lettera d LEF fu adottato proprio per disciplinare queste situazioni, cioè quelle in cui il creditore resta inattivo e non prende alcuna misura per continuare il procedimento<sup><a href="#fn-d7e627" id="fnbck-d7e627">26</a></sup>. La rinuncia alla continuazione denota l’assenza di un interesse all’esecuzione e permette di ritenere che la stessa non fosse necessariamente giustificata. A prescindere da ciò, a questo punto il creditore non ha più alcuna possibilità di ottenere che si dia seguito all’esecuzione, motivo per cui non si può nemmeno ravvisare un interesse a darne notizia<sup><a href="#fn-d7e637" id="fnbck-d7e637">27</a></sup>.</p>
<p class="absatz ">Se, per il solo fatto che è decorso un anno dalla notificazione del precetto esecutivo, si impedisce al debitore di presentare l’istanza nonostante il creditore non abbia chiesto di continuare l’esecuzione, si ostacola la finalità dell’articolo 8<i>a</i> capoverso 3 lettera d LEF, che, come detto, intende dotare l’escusso di uno strumento semplice per evitare che simili esecuzioni ingiustificate vengano comunicate a terzi. Sia in questa ottica che nell’ottica dell’attendibilità delle informazioni contenute nel registro delle esecuzioni, l’escusso deve pertanto poter presentare la sua domanda anche dopo che sia trascorso un anno dalla notificazione del precetto esecutivo<sup><a href="#fn-d7e651" id="fnbck-d7e651">28</a></sup>.</p>
<p class="absatz ">Il Tribunale federale attribuisce grande importanza al fatto che, una volta scaduto il termine di un anno, il creditore che ha notizia dell’istanza del debitore non può più avviare una procedura per l’eliminazione dell’opposizione (cfr. n. 2.2). Il termine di 20 giorni di cui il creditore dispone per provare di aver avviato un procedimento per l’eliminazione dell’opposizione non ha tuttavia lo scopo di permettergli di chiedere la continuazione dell’esecuzione. Certamente non gli preclude questa possibilità, ma la sua ragion d’essere è di concedere al creditore il tempo per <i>raccogliere le prove</i> del procedimento in questione. Per contro, il termine di attesa previsto per dare al creditore il tempo di continuare l’esecuzione prima che il debitore possa chiedere che non se ne dia notizia è quello di tre mesi a partire dalla notificazione del precetto esecutivo (cfr. n. 2.1)<sup><a href="#fn-d7e667" id="fnbck-d7e667">29</a></sup>.</p>
<div class="footnotes">
<p id="fn-d7e615"><sup><a href="#fnbck-d7e615">25</a></sup><sup></sup>  Cfr. <inl>Peter</inl>, Ausschluss, pagg. 110 seg. con ulteriori rimandi.</p>
<p id="fn-d7e627"><sup><a href="#fnbck-d7e627">26</a></sup><sup></sup>  Cfr. <inl>Rüetschi</inl>, neue Verfahren, pag. 44.</p>
<p id="fn-d7e637"><sup><a href="#fnbck-d7e637">27</a></sup><sup></sup>  Cfr. <inl>Bernauer</inl>, Urteilsbesprechung, pag. 1533.</p>
<p id="fn-d7e651"><sup><a href="#fnbck-d7e651">28</a></sup><sup></sup>  Cfr. anche <inl>Peter</inl>, BSK n. marg. 49 ad art. 8<i>a</i> LEF.</p>
<p id="fn-d7e667"><sup><a href="#fnbck-d7e667">29</a></sup><sup></sup>  Cfr. <inl>Peter</inl>, Ausschluss, pagg. 110 seg.; cfr. anche <inl>Rüetschi</inl>, neue Verfahren, pag. 44.</p>
</div>
</div></section><section id="lvl_2/lvl_2.3/lvl_2.3.3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_2/lvl_2.3/lvl_2.3.3">2.3.3 Conclusioni</a>
</h3>
<div class="collapseable"><p class="absatzvor ">La Commissione ritiene che le menzionate decisioni del Tribunale federale non rispecchino né lo scopo dell’articolo 8<i>a</i> capoverso 3 lettera d LEF né la volontà del Legislatore e reputa pertanto necessario reagire alla giurisprudenza del Tribunale adottando una modifica di tale disposizione che assicuri il rispetto della volontà del Parlamento.</p></div></section><div class="footnotes"><p id="fn-d7e508"><sup><a href="#fnbck-d7e508">21</a></sup><sup></sup>  Una valutazione critica è contenuta in <inl>Bernauer</inl>, Urteilsbesprechung; <inl>Peter James T.</inl>, <i>Recht zum Ausschluss des Einsichtsrechts gestützt auf Art. 8a Abs. 3 lit. d SchKG</i>, in: ZZZ 2022, vol. 57, pagg. 103 segg. (<inl>Peter</inl>, Ausschluss); <inl>Peter</inl>, BSK, n. marg. 53 ad art. 8<i>a</i> LEF; le opere citate contengono rimandi a ulteriori fonti. Una valutazione positiva della DTF <b>147</b> III 544 si trova invece in <inl>Engler Thomas</inl>, <i>Aus der neueren Zürcher Rechtsprechung zum SchKG</i>, in: Blätter für Schuldbetreibung und Konkurs<i> </i>2021, vol. 3, pagg. 117 segg., pag. 118; parimenti positiva, secondo un approccio de lege lata, la valutazione data della DTF <b>147</b> III 41 da <inl>Schwander Ivo</inl>, Entscheidbesprechung zum Urteil des BGer 5A_656/2019, in: ZZZ 2020, vol. 51, pagg. 280 segg., in particolare pag. 282; per una valutazione differenziata di tale decisione cfr. <inl>Abbet Stéphane</inl>, <i>Entscheid</i><i>besprechung</i><i> zum Urteil des BGer 5A_656/2019</i>, in: Journal des tribunaux – Droit civil, poursuite pour dettes et faillites et procédure civile – Jurisprudence fédérale<i> </i>2021, vol. 4, pagg. 136 segg., in particolare pag. 143.</p></div>
</div></section>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Grandi linee del progetto</a>
</h1>
<div class="collapseable">
<p class="absatzvor ">In linea con quanto chiesto dalle due iniziative parlamentari 22.400 e 22.401 vengono proposte due modifiche dell’articolo 8<i>a </i>capoverso 3 lettera d LEF:</p>
<dl>
<dt>– </dt>
<dd>
<i>in primo luogo</i> si precisa che, su domanda dell’escusso, gli uffici non possono dare notizia di un’esecuzione a terzi anche nel caso in cui la procedura di eliminazione dell’opposizione non sia andata a buon fine, cioè, concretamente, se il giudice non ha dato seguito all’istanza del creditore e tale esito negativo è definitivo. Il testo proposto dall’iniziativa parlamentare 22.401 è stato leggermente adeguato in base a considerazioni di ordine redazionale e materiale;</dd>
<dt>– </dt>
<dd>
<i>in secondo luogo</i> si specifica che l’escusso può presentare la domanda anche una volta scaduto il termine di un anno previsto dall’articolo 88 capoverso 2 LEF. Il progetto prevede pertanto che si menzioni esplicitamente non soltanto il momento in cui ha inizio tale diritto (tre mesi dopo la notificazione del precetto esecutivo) ma anche quello in cui termina; a tal fine si propone di prendere come punto di riferimento l’estinzione del diritto di consultazione di terzi secondo l’articolo 8<i>a</i> capoverso 4 LEF, cioè cinque anni dopo la chiusura del procedimento esecutivo. Di fatto, l’escusso potrà così ottenere che non si dia notizia dell’esecuzione a terzi per tutto il periodo in cui essa sarebbe visibile agli stessi. Questa soluzione appare adeguata vista la finalità dell’articolo 8<i>a</i> capoverso 3 lettera d LEF, cioè fare sì che l’escusso possa impedire in maniera semplice la comunicazione di un’esecuzione ingiustificata, e questo a prescindere dal lasso di tempo intercorso dalla notificazione del relativo precetto esecutivo, giacché un’esecuzione ingiustificata resta tale anche se trascorrono più anni dalla notificazione.</dd>
</dl>
<p class="absatz ">Si rinuncia volutamente a riformulare e ristrutturare integralmente l’articolo 8<i>a</i> LEF. L’attuazione delle due iniziative parlamentari si limita alle due modifiche qui proposte del capoverso 3 lettera d, a maggior ragione considerato il poco tempo trascorso dall’entrata in vigore di tale disposizione. Si propone tuttavia di precisare espressamente che le esecuzioni interessate dalla disposizione sono quelle contro cui il debitore ha fatto opposizione; materialmente ciò corrisponde al diritto vigente.</p>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Commento alla disposizione</a>
</h1>
<div class="collapseable">
<p class="titelartikelkomm man-font-style-italic ">Art. 8a cpv. 3 lett. d</p>
<p class="absatz ">Per fare chiarezza circa l’ultimo termine utile per la presentazione della domanda dell’escusso, il progetto precisa che questa può essere presentata «prima dell’estinzione del diritto di consultazione di terzi». L’estinzione, disciplinata nel vigente capoverso 4, interviene cinque anni dopo la chiusura del procedimento esecutivo. In altre parole, l’escusso che ha fatto opposizione potrà chiedere di non dare notizia dell’esecuzione almeno per cinque anni a partire dalla notificazione del precetto esecutivo. Rispetto alla giurisprudenza attuale, il progetto prolunga pertanto notevolmente il lasso di tempo durante il quale l’escusso può presentare la sua istanza e ottenere l’adeguamento degli estratti dal registro delle esecuzioni relativi alle esecuzioni contro cui ha fatto opposizione, introducendo un parallelismo tra la durata del diritto di consultazione di terzi e la possibilità di chiedere che un’esecuzione non venga comunicata. La soluzione qui proposta contribuisce a realizzare la finalità dell’articolo 8<i>a</i> capoverso 3 lettera d LEF, prevedendo una procedura semplice, veloce e poco costosa affinché le esecuzioni ingiustificate non siano comunicate a terzi per tutta la durata del diritto di consultazione (cinque anni). Il riferimento a tale durata appare pertanto pertinente sotto il profilo materiale.</p>
<p class="absatz ">Il progetto prevede inoltre che l’esecuzione non venga resa nota nei casi in cui il creditore ha sì avviato una procedura volta a eliminare l’opposizione ma la sua istanza «non è stata accolta» e tale esito «è definitivo». L’esecuzione resta visibile durante lo svolgimento della procedura, ma se questa si conclude con un insuccesso del creditore, l’ufficio deve dare seguito alla domanda del debitore di non darne notizia. La formulazione prevista dal progetto, in particolare l’utilizzo della nozione di «istanza», tiene conto del fatto che il creditore può chiedere l’eliminazione dell’opposizione non soltanto nell’ambito di una domanda di rigetto (provvisorio o definitivo), ma anche nell’ambito di un’azione di riconoscimento del debito, sia questa promossa direttamente o a seguito del mancato accoglimento della domanda di rigetto. Con la formulazione «[l’istanza] non è stata accolta» il progetto include anche i casi in cui la conclusione o lo stralcio dal ruolo della procedura di eliminazione dell’opposizione avvenga in modo diverso che mediante una decisione di non entrata in materia o la reiezione, ad esempio poiché il creditore desiste o ritira l’istanza: in tutti questi casi, l’escusso potrà esigere che non si dia notizia dell’esecuzione. La nozione di «esito definitivo» infine si riallaccia a due elementi:</p>
<dl>
<dt>– </dt>
<dd>da un lato, la decisione presa nel procedimento volto a eliminare l’opposizione (reiezione, non entrata in materia o stralcio dal ruolo) deve aver acquisito forza di cosa giudicata, affinché la domanda dell’escusso possa essere accolta;</dd>
<dt>– </dt>
<dd>dall’altro, il creditore deve aver esaurito tutti i mezzi a sua disposizione per ottenere l’eliminazione dell’opposizione. Se, dopo l’insuccesso della domanda di rigetto, promuove un’azione di accertamento del debito, il creditore dà avvio a un nuovo procedimento il cui scopo è l’eliminazione dell’opposizione: in tal caso, la domanda dell’escusso va respinta<sup><a href="#fn-d7e728" id="fnbck-d7e728">30</a></sup> e questi potrà ottenere che non venga data notizia dell’esecuzione soltanto dopo che anche l’azione di accertamento abbia avuto esito negativo.</dd>
</dl>
<div class="footnotes"><p id="fn-d7e728"><sup><a href="#fnbck-d7e728">30</a></sup><sup></sup>  Cfr. anche <inl>Peter</inl>, Ausschluss, pag. 108; <inl>PETER</inl>, BSK, n. marg. 54 ad art. 8<i>a</i> LEF.</p></div>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Diritto transitorio</a>
</h1>
<div class="collapseable">
<p class="absatzvor ">Non occorre prevedere una disposizione transitoria. Si applicano i principi generali sanciti dall’articolo 1 del Titolo finale del Codice civile<sup><a href="#fn-d7e746" id="fnbck-d7e746">31</a></sup>, che prevedono l’immediata applicabilità delle norme procedurali. La presente modifica definisce le condizioni alle quali l’ufficio delle esecuzioni non dà notizia di un’esecuzione a seguito di una corrispondente domanda dell’escusso. Il momento determinante è pertanto quello della presentazione della domanda, anche quando questa concerne esecuzioni avviate prima dell’entrata in vigore della nuova disposizione<sup><a href="#fn-d7e757" id="fnbck-d7e757">32</a></sup>. La nuova normativa si applica di conseguenza a tutte le domande presentate agli uffici delle esecuzioni dopo l’entrata in vigore, mentre le domande precedenti tale data vanno trattate secondo il diritto anteriore.</p>
<div class="footnotes">
<p id="fn-d7e746"><sup><a href="#fnbck-d7e746">31</a></sup><sup></sup>  <a href="https://fedlex.data.admin.ch/eli/cc/24/233_245_233" target="_blank">RS <b>210</b></a></p>
<p id="fn-d7e757"><sup><a href="#fnbck-d7e757">32</a></sup><sup></sup>  Cfr. anche Istruzioni dell’alta vigilanza LEF, pag. 6.</p>
</div>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Ripercussioni</a>
</h1>
<div class="collapseable">
<section id="lvl_6/lvl_6.1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.1">6.1 Per la Confederazione</a>
</h2>
<div class="collapseable"><p class="absatzvor ">Il progetto non ha ripercussioni particolari per la Confederazione.</p></div></section><section id="lvl_6/lvl_6.2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.2">6.2 Per i Cantoni e i Comuni</a>
</h2>
<div class="collapseable">
<p class="absatzvor ">L’estensione del periodo durante il quale gli interessati possono chiedere che un’esecuzione non sia comunicata a terzi, come previsto dall’articolo 8<i>a</i> capoverso 3 lettera d del progetto, ha per conseguenza che gli escussi potranno presentare la domanda non soltanto durante il termine di un anno previsto dall’articolo 88 capoverso 2 LEF (conformemente a quanto stabilito dal Tribunale federale), ma durante almeno cinque anni a partire dalla notificazione del precetto esecutivo. Questa estensione temporale potrebbe in alcuni casi determinare un maggiore onere per gli uffici di esecuzione, difficile tuttavia da quantificare giacché non è possibile prevedere quante procedure supplementari saranno avviate a seguito di questa modifica. Occorre considerare che le prestazioni degli uffici d’esecuzione sono a pagamento, ma che per il trattamento di una siffatta domanda è prelevata una tassa forfetaria di 40 franchi (art. 12<i>b</i> dell’ordinanza del 23 settembre 1996<sup><a href="#fn-d7e779" id="fnbck-d7e779">33</a></sup> sulle tasse riscosse in applicazione della legge federale sulla esecuzione e sul fallimento), ragione per cui in alcuni casi, a seconda dell’onere causato, non tutti i costi generati dal procedimento a carico degli uffici esecutivi, e quindi dei Cantoni e dei Comuni, saranno coperti dalle tasse prelevate, causando eventuali costi supplementari. L’altra modifica prevista dall’articolo 8<i>a</i> capoverso 3 lettera d del progetto, che prevede la possibilità per l’escusso di presentare la domanda anche nel caso in cui l’istanza di eliminazione dell’opposizione non abbia esito positivo, non ha invece ripercussioni particolari su Cantoni e Comuni.</p>
<div class="footnotes"><p id="fn-d7e779"><sup><a href="#fnbck-d7e779">33</a></sup><sup></sup>  <a href="https://fedlex.data.admin.ch/eli/cc/1996/2937_2937_2937" target="_blank">RS <b>281.35</b></a></p></div>
</div></section><section id="lvl_6/lvl_6.3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_6/lvl_6.3">6.3 Per l’economia</a>
</h2>
<div class="collapseable">
<p class="absatzvor ">Tra i vari aspetti, il registro delle esecuzioni serve a consentire a terzi di sapere se una persona ha difficoltà economiche. Come già rilevato nel rapporto della Commissione relativo all’iniziativa parlamentare 09.530<sup><a href="#fn-d7e796" id="fnbck-d7e796">34</a></sup>, questa funzione assume una notevole rilevanza economica poiché evita che siano concessi crediti a persone che si trovano in tale situazione o che contro di esse siano inutilmente avviate procedure. L’esclusione di esecuzioni pendenti dalla comunicazione a terzi comporta pertanto il rischio che l’attendibilità dell’estratto del registro delle esecuzioni ne risulti pregiudicata. Nel contempo però occorre evitare che il merito creditizio di una persona o di un’azienda sia sminuito dalla menzione di esecuzioni prive di fondamento, che potrebbero precludere la conclusione di affari utili per l’economia<sup><a href="#fn-d7e804" id="fnbck-d7e804">35</a></sup>. La Commissione ritiene che la modifica dell’articolo 8<i>a</i> capoverso 3 lettera d del progetto qui proposta contribuisca a impedire la comunicazione di esecuzioni ingiustificate e quindi a rafforzare l’affidabilità del registro delle esecuzioni, con ricadute positive per l’economia.</p>
<div class="footnotes">
<p id="fn-d7e796"><sup><a href="#fnbck-d7e796">34</a></sup><sup></sup>  Rapporto CAG-N, pag. 2652.</p>
<p id="fn-d7e804"><sup><a href="#fnbck-d7e804">35</a></sup><sup></sup>  Rapporto CAG-N, pag. 2652.</p>
</div>
</div></section>
</div></section></main>
</div></body>
</html>
