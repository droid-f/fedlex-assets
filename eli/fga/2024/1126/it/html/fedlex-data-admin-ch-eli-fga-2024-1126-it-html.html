<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--ad 21.463--><p class="srnummer ">ad 21.463</p>
<h1 class="erlasstitel botschafttitel ">Iniziativa parlamentare <br>Raccomandazioni di prezzo anche per il legname proveniente dalle foreste svizzere<br>Rapporto della Commissione dell’ambiente, della pianificazione del territorio e dell’energia del Consiglio degli Stati del 22 marzo 2024<br>Parere del Consiglio federale</h1>
<p class="botschaftdatum ">del 15 maggio 2024</p>
<p class="botschaftlinie "></p>
<p class="salutation ">Onorevoli presidente e consiglieri, </p>
<p class="absatzvor ">conformemente all’articolo 112 capoverso 3 della legge sul Parlamento, vi presentiamo il nostro parere in merito al rapporto della Commissione dell’ambiente, della pianificazione del territorio e dell’energia del Consiglio degli Stati del 22 marzo 2024<sup><a href="#fn-d7e23" id="fnbck-d7e23">1</a></sup> concernente l’iniziativa parlamentare 21.463 «Raccomandazioni di prezzo anche per il legname proveniente dalle foreste svizzere».</p>
<p class="absatzvor ">Gradite, onorevoli presidente e consiglieri, l’espressione della nostra alta considerazione. </p>
<p></p>
<div class="table"><table border="1">
			
			
			<tr>
				
				<td>
					
					<p class="unterschriftenfi1 ">15 maggio 2024</p>
				</td>
				<td>
					
					<p class="unterschriftenfi1 ">In nome del Consiglio federale svizzero:</p>
					<p class="unterschriftenfi ">La presidente della Confederazione, Viola Amherd<br>Il cancelliere della Confederazione, Viktor Rossi</p>
				</td>
			</tr>
		</table></div>
<p class="absatz "></p>
<p class="absatz "></p>
<p class="titelbotschaftinnen ">Parere</p>
<div class="footnotes"><p id="fn-d7e23"><sup><a href="#fnbck-d7e23">1</a></sup><sup></sup>  <a href="https://fedlex.data.admin.ch/eli/fga/2024/971" target="_blank">FF <b>2024</b> 971</a></p></div>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Situazione iniziale</a>
</h1>
<div class="collapseable">
<p class="absatzvor ">Il 17 giugno 2021 il consigliere agli Stati Daniel Fässler ha presentato l’iniziativa parlamentare 21.463 «Raccomandazioni di prezzo anche per il legname proveniente dalle foreste svizzere». L’iniziativa chiede di modificare la legge del 4 ottobre 1991<sup><a href="#fn-d7e70" id="fnbck-d7e70">2</a></sup> sulle foreste (LFo) in modo che le organizzazioni coinvolte, e quindi le rispettive categorie, possano concordare prezzi indicativi per il legname grezzo raccolto nelle foreste svizzere, analogamente a quanto avviene già dal 2004 per i prodotti agricoli in virtù dell’articolo 8<i>a</i> della legge del 29 aprile 1998<sup><a href="#fn-d7e83" id="fnbck-d7e83">3</a></sup> sull’agricoltura.</p>
<p class="absatz ">La Commissione dell’ambiente, della pianificazione del territorio e dell’energia del Consiglio degli Stati (CAPTE‑S) ha elaborato il progetto, lo ha approvato il 31 agosto 2023 e lo ha posto in consultazione dal 28 settembre 2023 all’11 gennaio 2024. In totale sono pervenuti 60 pareri sul progetto. Dei partecipanti alla consultazione, 49 lo accolgono, nove lo respingono: 18 Cantoni sono favorevoli, quattro contrari. Tutti i partiti politici partecipanti (UDC, PLR, PS e I Verdi) accolgono il progetto. Delle otto organizzazioni mantello, sette lo approvano, una lo respinge. La maggioranza delle 18 associazioni cantonali è favorevole al progetto, un’associazione lo respinge. Anche due organizzazioni ambientaliste lo respingono. Delle tre organizzazioni di altre cerchie interessate, una approva il progetto e due, tra cui la Commissione federale della concorrenza, lo respingono.</p>
<p class="absatz ">In seguito alla consultazione, la CAPTE-S ha deciso di mantenere l’avamprogetto invariato. L’8 aprile 2024 ha presentato al Consiglio federale il suo rapporto del 22 marzo 2024, invitandolo a esprimere un parere.</p>
<div class="footnotes">
<p id="fn-d7e70"><sup><a href="#fnbck-d7e70">2</a></sup><sup></sup>  <a href="https://fedlex.data.admin.ch/eli/cc/1992/2521_2521_2521" target="_blank">RS <b>921.0</b></a></p>
<p id="fn-d7e83"><sup><a href="#fnbck-d7e83">3</a></sup><sup></sup>  <a href="https://fedlex.data.admin.ch/eli/cc/1998/3033_3033_3033" target="_blank">RS <b>910.1</b></a></p>
</div>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Parere del Consiglio federale</a>
</h1>
<div class="collapseable">
<p class="absatzvor ">Il Consiglio federale sostiene il proposito dell’iniziativa parlamentare di consentire raccomandazioni di prezzo anche per il legname proveniente dalle foreste svizzere. Secondo l’articolo 77 capoverso 3 della Costituzione federale (Cost.)<sup><a href="#fn-d7e102" id="fnbck-d7e102">4</a></sup>, la Confederazione è competente per promuovere provvedimenti per la conservazione delle foreste. Su questa base, con gli articoli 34<i>a</i>, 34<i>b</i> e 41<i>a</i> LFo, ha già emanato disposizioni che servono a promuovere l’uso del legno. L’articolo 77 Cost. consente anche altri provvedimenti per la promozione dell’economia del legno, a condizione che non portino a una distorsione della concorrenza. </p>
<p class="absatz ">L’iniziativa parlamentare evidenzia diverse sinergie con gli obiettivi della politica forestale e della politica della risorsa legno della Confederazione (Politica forestale 2020; Politica forestale: obiettivi e misure 2021–2024; Politica della risorsa legno 2030). Il Consiglio federale persegue principalmente l’obiettivo di garantire una gestione forestale sostenibile e creare condizioni quadro favorevoli a una gestione forestale e del legname efficiente e innovativa. Il disciplinamento proposto consente di migliorare le condizioni quadro di cui alla legge forestale. Il Consiglio federale ritiene opportuno che i proprietari di foreste si assumano la responsabilità in termini di attuazione; a Confederazione e Cantoni non spetta alcun compito in tal senso.</p>
<p class="absatz ">Per il Consiglio federale è comprensibile che le organizzazioni attive sul mercato del legname debbano poter concordare e pubblicare raccomandazioni di prezzi indicativi per il legname grezzo, senza rischiare un procedimento secondo la legislazione in materia di cartelli. Il disciplinamento crea condizioni quadro positive per i circa 250 000 proprietari di bosco svizzeri, in particolare quelli non organizzati professionalmente. La pubblicazione di raccomandazioni di prezzi indicativi dovrebbe consentire una domanda e un’offerta più in linea con il mercato, con conseguenti effetti positivi indiretti, poiché la vendita di legname contribuisce in misura decisiva al finanziamento della gestione e della cura delle foreste e quindi alla garanzia di tutte le sue funzioni. Per il Consiglio federale la pubblicazione di prezzi indicativi non deve avere un effetto di conservazione delle strutture; l’economia forestale deve quindi proseguire con le misure in corso per ottimizzare le strutture e i processi.</p>
<p class="absatz ">Sebbene i prezzi indicativi non siano auspicabili ai sensi della legge del 6 ottobre 1995<sup><a href="#fn-d7e125" id="fnbck-d7e125">5</a></sup> sui cartelli, il Consiglio federale ritiene che il progetto garantisca che la pubblicazione di tali prezzi non comporti la soppressione illecita della concorrenza ai sensi del diritto in materia di cartelli. Non si possono obbligare le singole aziende a rispettare i prezzi né si possono fissare prezzi indicativi per i prezzi al consumo. Data questa situazione di partenza, il Consiglio federale ritiene che il progetto possa basarsi sull’articolo 77 capoverso 3 Cost. Per contro non ritiene pertinente, a dispetto di quanto indicato nel rapporto della Commissione, che i provvedimenti menzionati si basino sull’articolo 103 Cost. in combinato disposto con l’articolo 94 capoverso 4 Cost.</p>
<div class="footnotes">
<p id="fn-d7e102"><sup><a href="#fnbck-d7e102">4</a></sup><sup></sup>  <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e125"><sup><a href="#fnbck-d7e125">5</a></sup><sup></sup>  <a href="https://fedlex.data.admin.ch/eli/cc/1996/546_546_546" target="_blank">RS <b>251</b></a></p>
</div>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Proposta del Consiglio federale</a>
</h1>
<div class="collapseable">
<p class="absatzvor ">Il Consiglio federale propone di entrare in materia e di approvare il progetto proposto dalla CAPTE‑S.</p>
<p class="abstand1seite "></p>
</div></section></main>
</div></body>
</html>
