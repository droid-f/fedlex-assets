<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<p class="absatzkurs man-font-style-italic ">Traduzione</p>
<h1 class="erlasstitel botschafttitel ">Risoluzione n. 259<br>Modifica dell’articolo 1 dell’Accordo istitutivo della Banca europea per la ricostruzione e lo sviluppo per consentire un’estensione limitata e incrementale della portata geografica delle operazioni della Banca all’Africa subsahariana e all’Iraq</h1>
<p class="erlasssubtitel ">Adottata il 18 maggio 2023</p>
</div>
<div id="preamble"><div>
<p class="man-template-autor ">Il Consiglio dei Governatori,</p>
<p class="absatz ">ricordando la risoluzione n. 248, con la quale il Consiglio dei Governatori ha approvato, in linea di principio, un’estensione limitata e incrementale della portata geografica delle operazioni della Banca all’Africa subsahariana e all’Iraq;</p>
<p class="absatz ">sottolineando l’importanza dell’Africa subsahariana e dell’Iraq per conseguire le priorità geopolitiche e di sviluppo della comunità internazionale, i crescenti legami di molti Paesi dell’Africa subsahariana e dell’Iraq con gli attuali Paesi di operazione della BERS, nonché la pertinenza e l’applicabilità del mandato, del modello d’affari, dell’attenzione al settore privato e delle competenze della Banca nell’Africa subsahariana e in Iraq;</p>
<p class="absatz ">sottolineando che la priorità più urgente della Banca rimane quella di sostenere l’Ucraina e altri Paesi di operazione colpiti dalla guerra contro l’Ucraina;</p>
<p class="absatz ">riconoscendo che la guerra contro l’Ucraina ha rafforzato l’importanza di continuare parallelamente a perseguire gli obiettivi degli azionisti nell’Africa subsahariana e in Iraq;</p>
<p class="absatz ">sottolineando che qualsiasi eventuale estensione limitata e incrementale a nuovi Paesi di operazione non deve: compromettere la capacità della Banca di sostenere i Paesi di operazione esistenti, compromettere il rating di credito AAA della Banca, portare a una richiesta di ulteriori conferimenti di capitale o discostarsi dal mandato della Banca di sostenere la transizione e dai suoi principi operativi di addizionalità e sana gestione bancaria;</p>
<p class="absatz ">sottolineando l’importanza della complementarità e della cooperazione tra i partner per lo sviluppo già attivi nell’Africa subsahariana e in Iraq; nonché dopo aver esaminato la relazione del Consiglio di amministrazione al Consiglio dei Governatori dal titolo <i>«Modifica dell’articolo 1 dell’accordo che istituisce la Banca europea per la ricostruzione e lo sviluppo al fine di consentire l’estensione limitata e incrementale </i><i>della portata geografica delle operazioni della Banca all’Africa subsahariana e l’Iraq»</i> e concordando con le sue conclusioni secondo cui, tra l’altro:</p>
<dl>
<dt>i) </dt>
<dd>l’analisi delle implicazioni finanziarie e patrimoniali ribadisce che un’estensione limitata e incrementale all’Africa subsahariana e all’Iraq non pregiudicherà di per sé la capacità della Banca di sostenere i Paesi di operazione, non comprometterà il rating di credito AAA della Banca né porterà a una richiesta di ulteriori conferimenti di capitale,</dd>
<dt>ii) </dt>
<dd>tale estensione limitata e incrementale della portata geografica delle operazioni della Banca all’Africa subsahariana e all’Iraq dovrebbe essere consentita mediante una modifica dell’articolo 1 dell’Accordo istitutivo della Banca europea per la ricostruzione e lo sviluppo («accordo»), nonché</dd>
<dt>iii) </dt>
<dd>l’estensione deve essere attuata in modo da non ridurre l’attenzione rivolta dalla Banca al sostegno all’Ucraina e ad altri Paesi di operazione colpiti dalla guerra l’Ucraina,</dd>
</dl>
<p class="man-template-verb ">decide:</p>
<p class="absatz ">1.  L’articolo 1 dell’accordo è modificato come segue:</p>
<p class="absatz ">«<inl>Volendo contribuire al progresso economico e alla ricostruzione dei Paesi dell’Europa Centrale e Orientale impegnati ad applicare i principi della democrazia multipartitica, del pluralismo e dell’economia di mercato, fine della Banca è quello di accelerare la transizione verso un’economia aperta e di mercato e di promuovere l’iniziativa privata e imprenditoriale in tali Paesi</inl><i>. </i><inl>Alle medesime condizioni, il fine della Banca può essere applicato anche</inl>: i) alla Mongolia; ii) ai Paesi membri della regione meridionale e orientale del bacino del Mediterraneo e iii) a un numero limitato di Paesi membri dell’Africa subsahariana; in ciascun caso di cui ai punti ii) e iii), come determinato dalla Banca con voto favorevole di almeno i due terzi dei Governatori, che rappresentano almeno tre quarti del potere di voto totale dei membri. Di conseguenza, qualsiasi riferimento nel presente accordo e nei suoi allegati ai ‹Paesi dell’Europa Centrale e Orientale›, a uno o più ‹Paesi beneficiari› o ‹Paesi membri beneficiari› è valido anche per la Mongolia e per i Paesi della regione meridionale e orientale del bacino del Mediterraneo e dell’Africa subsahariana che soddisfano le condizioni di cui sopra».</p>
<dl>
<dt>a) </dt>
<dd>Con il termine «<i>Africa subsahariana</i>» ai sensi dell’articolo 1 dell’accordo si intende la regione dell’Africa subsahariana quale definita dal gruppo della Banca mondiale.</dd>
<dt>b) </dt>
<dd>La limitazione del numero di Paesi membri dell’Africa subsahariana in cui la Banca può perseguire i propri obiettivi, come stabilito dall’articolo 1 dell’accordo, è intesa in modo da consentire un’estensione limitata e incrementale della portata geografica delle operazioni della Banca, conformemente alle misure e ai meccanismi definiti nella relazione del Consiglio di amministrazione dal titolo «Modifica dell’accordo che istituisce la Banca europea per la ricostruzione e lo sviluppo al fine di consentire l’estensione limitata e incrementale della portata geografica delle operazioni della Banca all’Africa subsahariana e all’Iraq». In tale contesto, per approvare qualsiasi ulteriore estensione è necessario il voto favorevole di almeno tre quarti dei Governatori, che rappresentano almeno quattro quinti del potere di voto totale.</dd>
<dt>c) </dt>
<dd>Ai fini dell’accordo, l’Iraq è integrato nella regione meridionale e orientale del bacino del Mediterraneo e pertanto per «<i>regione meridionale e orientale del bacino del Mediterraneo</i>» ai sensi dell’articolo 1 dell’accordo si intende la regione che comprende i Paesi bagnati dal Mediterraneo, nonché la Giordania e l’Iraq, che sono strettamente integrati in tale regione.</dd>
</dl>
<p class="absatz ">2.  Ai membri della Banca viene chiesto se accettano tale modifica: a) eseguendo e depositando presso la Banca uno strumento in cui si dichiari che il membro ha accettato l’emendamento conformemente alla sua legislazione e b) fornendo alla Banca la prova, in una forma e un contenuto soddisfacenti, che la modifica è stata accettata e che lo strumento di accettazione è stato eseguito e depositato conformemente alla legislazione di tale membro.</p>
<p class="absatz ">3.  La modifica entra in vigore tre (3) mesi dopo la data in cui la Banca ha formalmente confermato ai suoi membri che sono stati soddisfatti i requisiti per l’accettazione della modifica di cui all’articolo 56 dell’accordo.</p>
<p class="absatz "></p>
</div></div>
</div></body>
</html>
