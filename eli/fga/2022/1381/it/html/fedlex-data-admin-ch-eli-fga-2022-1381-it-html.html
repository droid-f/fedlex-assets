<!DOCTYPE html>
<!-- Generated by Aspose.Words for .NET 22.5.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2022-1381-it-docx</title>
</head>
<body><div id="lawcontent">
<div id="preface">
<p class=" man-font-style-italic ">Traduzione<sup><a href="#fn-d6e9" id="fnbck-d6e9">1</a></sup></p>
<h1 class="erlasstitel botschafttitel ">Convenzione n. 190 <br>sull’eliminazione della violenza e delle molestie<br>nel mondo del lavoro </h1>
<p>Conclusa a Ginevra il 21 giugno 2019 </p>
<p>Approvata dall’Assemblea federale il ...</p>
<p>Ratificata con strumenti depositati dalla Svizzera il ...</p>
<p>Entrata in vigore per la Svizzera il ...</p>
<div class="footnotes"><p id="fn-d6e9"><sup><a href="#fnbck-d6e9">1</a></sup> Traduzione in italiano a cura dell’Ufficio OIL per l’Italia e San Marino. Fanno fede le versioni in francese e in inglese.</p></div>
</div>
<div id="preamble">
<p>La Conferenza generale dell’Organizzazione Internazionale del Lavoro,</p>
<p>convocata a Ginevra dal Consiglio di Amministrazione dell’Ufficio Internazionale del Lavoro, riunitasi nella centottesima sessione (del Centenario) in data 10 giugno 2019;</p>
<p>richiamando la Dichiarazione di Filadelfia che stabilisce che tutti gli esseri umani, senza distinzione di razza, credo religioso o sesso, hanno il diritto di perseguire il proprio benessere materiale e il proprio sviluppo spirituale in condizioni di libertà e dignità, sicurezza economica e pari opportunità;</p>
<p>ribadendo la rilevanza delle convenzioni fondamentali dell’Organizzazione Internazionale del Lavoro;</p>
<p>richiamando altri strumenti internazionali pertinenti, quali la Dichiarazione universale dei diritti umani, il Patto internazionale relativo ai diritti civili e politici, il Patto internazionale sui diritti economici, sociali e culturali, la Convenzione internazionale sull’eliminazione di ogni forma di discriminazione razziale, la Convenzione sull’eliminazione di ogni forma di discriminazione nei confronti delle donne, la Convenzione internazionale sulla protezione dei diritti di tutti i lavoratori migranti e dei membri delle loro famiglie e la Convenzione sui diritti delle persone con disabilità;</p>
<p>riconoscendo il diritto di tutti ad un mondo del lavoro libero dalla violenza e dalle molestie, ivi compresi la violenza e le molestie di genere; </p>
<p>riconoscendo che la violenza e le molestie nel mondo del lavoro possono costituire un abuso o una violazione dei diritti umani, e che la violenza e le molestie rappresentano una minaccia alle pari opportunità e che sono inaccettabili e incompatibili con il lavoro dignitoso;</p>
<p>riconoscendo l’importanza di una cultura del lavoro basata sul rispetto reciproco e sulla dignità dell’essere umano ai fini della prevenzione della violenza e delle molestie; </p>
<p>ricordando che i Membri hanno l’importante responsabilità di promuovere un ambiente generale di tolleranza zero nei confronti della violenza e delle molestie al fine di agevolare la prevenzione di tali comportamenti e pratiche e che tutti gli attori del mondo del lavoro devono astenersi da molestie e violenze, prevenirle e combatterle; </p>
<p>riconoscendo che la violenza e le molestie nel mondo del lavoro hanno ripercussioni sulla salute psicologica, fisica e sessuale, sulla dignità e sull’ambiente familiare e sociale della persona; </p>
<p>riconoscendo che la violenza e le molestie influiscono anche sulla qualità dei servizi pubblici e privati e possono impedire che le persone, in particolare le donne, entrino, rimangano e progrediscano nel mercato del lavoro;</p>
<p>rilevando come la violenza e le molestie siano incompatibili con lo sviluppo di imprese sostenibili e abbiano un impatto negativo sull’organizzazione del lavoro, sui rapporti nei luoghi di lavoro, sulla partecipazione delle lavoratrici e dei lavoratori, sulla reputazione delle imprese e sulla produttività;</p>
<p>riconoscendo che le molestie e la violenza di genere colpiscono sproporzionatamente donne e ragazze e riconoscendo che un approccio inclusivo, integrato e in una prospettiva di genere, che intervenga sulle cause all’origine e sui fattori di rischio, ivi compresi stereotipi di genere, forme di discriminazione multiple e interconnesse e squilibri nei rapporti di potere dovuti al genere, si rivela essenziale per porre fine alla violenza e alle molestie nel mondo del lavoro;</p>
<p>rilevando come la violenza domestica possa avere ripercussioni sull’occupazione, la produttività e la salute e sicurezza e che i governi, le organizzazioni dei datori di lavoro e i sindacati, e le istituzioni del mercato del lavoro possano adoperarsi, nel quadro di altre misure, al fine di identificare, reagire e intervenire sulle conseguenze della violenza domestica;</p>
<p>avendo deciso di adottare diverse proposte relative alla violenza e alle molestie nel mondo del lavoro, argomento che costituisce il quinto punto all’ordine del giorno della sessione;</p>
<p>avendo deciso che dette proposte assumeranno la forma di una Convenzione internazionale,</p>
<p>adotta oggi, ventuno giugno duemiladiciannove, la seguente Convenzione, che sarà denominata Convenzione sulla violenza e sulle molestie, 2019.</p>
</div>
<main id="maintext"><section id="part_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_I">Parte I Definizioni </a>
</h1>
<div class="collapseable"> <article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> </a>
</h6>
<div class="collapseable">
<p msg:wcstyle02-3="loose pPr/keepLines" xmlns:msg="urn:com:c-moria:legi4ch:xslt:message">1.  Ai fini della presente Convenzione:</p>
<dl>
<dt>a. </dt>
<dd>l’espressione «violenza e molestie» nel mondo del lavoro indica un insieme di pratiche e di comportamenti inaccettabili, o la minaccia di porli in essere, sia in un’unica occasione, sia ripetutamente, che si prefiggano, causino o possano comportare un danno fisico, psicologico, sessuale o economico, e include la violenza e le molestie di genere; </dd>
<dt>b. </dt>
<dd>l’espressione «violenza e molestie di genere» indica la violenza e le molestie nei confronti di persone in ragione del loro sesso o genere, o che colpiscano in modo sproporzionato persone di un sesso o genere specifico, ivi comprese le molestie sessuali. </dd>
</dl>
<p>2.  Fatto salvo quanto stabilito ai commi a. e b. del paragrafo 1 del presente articolo, le definizioni di cui alle leggi e ai regolamenti nazionali possono prevedere un concetto unico o concetti distinti.</p>
</div></article>
</div></section><section id="part_I_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_I_I">Parte II Ambito di applicazione </a>
</h1>
<div class="collapseable"> <article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> </a>
</h6>
<div class="collapseable">
<p>1.  La presente Convenzione protegge i lavoratori e altri soggetti nel mondo del lavoro, ivi compresi le lavoratrici e i lavoratori come definiti dalle pratiche e dal diritto nazionale, oltre a persone che lavorino indipendentemente dallo status contrattuale, le persone in formazione, inclusi tirocinanti e apprendisti, le lavoratrici e i lavoratori licenziati, i volontari, le persone alla ricerca di un impiego o candidate a un lavoro, e individui che esercitino l’autorità, i doveri e le responsabilità di datrice o datore di lavoro. </p>
<p>2.  La presente Convenzione si applica a tutti i settori, sia privato che pubblico, all’economia formale e informale, e alle aree urbane o rurali. </p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> </a>
</h6>
<div class="collapseable">
<p>La presente Convenzione si applica alla violenza e alle molestie nel mondo del lavoro che si verifichino in occasione di lavoro, in connessione con il lavoro o che scaturiscano dal lavoro: </p>
<dl>
<dt>a. </dt>
<dd>nel posto di lavoro, ivi compresi spazi pubblici e privati laddove questi siano un luogo di lavoro; </dd>
<dt>b. </dt>
<dd>in luoghi in cui la lavoratrice o il lavoratore riceve la retribuzione, in luoghi destinati alla pausa o alla pausa pranzo, oppure nei luoghi di utilizzo di servizi igienico-sanitari o negli spogliatoi; </dd>
<dt>c. </dt>
<dd>durante spostamenti o viaggi di lavoro, formazione, eventi o attività sociali correlate con il lavoro;</dd>
<dt>d. </dt>
<dd>a seguito di comunicazioni di lavoro, incluse quelle rese possibili dalle tecnologie dell’informazione e della comunicazione; </dd>
<dt>e. </dt>
<dd>all’interno di alloggi messi a disposizione dai datori di lavoro; </dd>
<dt>f. </dt>
<dd>durante gli spostamenti per recarsi al lavoro e per il rientro dal lavoro. </dd>
</dl>
</div></article>
</div></section><section id="part_II_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_II_I">Parte III Principi fondamentali </a>
</h1>
<div class="collapseable"> <article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> </a>
</h6>
<div class="collapseable">
<p>1.  A seguito della ratifica della presente Convenzione, i Membri sono tenuti a rispettare, promuovere e attuare il diritto di tutti ad un mondo del lavoro libero dalla violenza e dalle molestie.</p>
<p>2.  In conformità con il diritto e le circostanze nazionali e in consultazione con le organizzazioni di rappresentanza dei datori di lavoro e dei lavoratori, i Membri sono tenuti ad adottare un approccio inclusivo, integrato e incentrato sulla prospettiva di genere per la prevenzione e l’eliminazione della violenza e delle molestie nel mondo del lavoro. Un tale approccio deve tenere in considerazione la violenza e le molestie che coinvolgano soggetti terzi, qualora rilevante, e includere: </p>
<dl>
<dt>a. </dt>
<dd>il divieto di violenza e molestie ai sensi di legge; </dd>
<dt>b. </dt>
<dd>la garanzia che le politiche pertinenti contemplino misure per l’eliminazione della violenza e delle molestie; </dd>
<dt>c. </dt>
<dd>l’adozione di una strategia globale che preveda l’attuazione di misure di prevenzione e contrasto alla violenza e alle molestie; </dd>
<dt>d. </dt>
<dd>l’istituzione o il rafforzamento dei meccanismi per l’applicazione e il monitoraggio; </dd>
<dt>e. </dt>
<dd>la garanzia per le vittime di poter accedere a meccanismi di ricorso e di risarcimento, come pure di sostegno; </dd>
<dt>f. </dt>
<dd>l’istituzione di misure sanzionatorie; </dd>
<dt>g. </dt>
<dd>lo sviluppo di strumenti, misure di orientamento, attività educative e formative e la promozione di iniziative di sensibilizzazione secondo modalità accessibili e adeguate; </dd>
<dt>h. </dt>
<dd>la garanzia di meccanismi di ispezione e di indagine efficaci per i casi di violenza e di molestie, ivi compreso attraverso gli ispettorati del lavoro o altri organismi competenti. </dd>
</dl>
<p>3.  Attraverso l’adozione e l’attuazione dell’approccio di cui al paragrafo 2 del presente articolo, ciascun Membro riconosce i ruoli e le funzioni, diversi e complementari, di governi nonché di datrici e datori di lavoro, lavoratrici e lavoratori e delle rispettive organizzazioni, tenendo conto della diversità della natura e della portata delle rispettive responsabilità.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b><b> </b> </a>
</h6>
<div class="collapseable"><p>Nell’ottica della prevenzione e dell’eliminazione della violenza e delle molestie nel mondo del lavoro, ciascun Membro si impegna a rispettare, promuovere e attuare i principi e i diritti fondamentali sul lavoro, con particolare riferimento alla libertà di associazione e all’effettivo riconoscimento del diritto alla contrattazione collettiva, l’eliminazione di tutte le forme di lavoro forzato o obbligatorio, l’effettiva abolizione del lavoro minorile e l’eliminazione della discriminazione in materia di impiego e professione, oltre a promuovere il lavoro dignitoso.</p></div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> </a>
</h6>
<div class="collapseable"><p>Ciascun Membro si impegna ad adottare leggi, regolamenti e politiche che garantiscano il diritto alla parità e alla non discriminazione in materia di impiego e professione, ivi compreso per le lavoratrici, come pure per i lavoratori e per altri soggetti appartenenti ad uno o più gruppi vulnerabili o a gruppi in situazioni di vulnerabilità che risultino sproporzionatamente colpiti da violenza e molestie nel mondo del lavoro. </p></div></article>
</div></section><section id="part_I_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_I_V">Parte IV Protezione e prevenzione </a>
</h1>
<div class="collapseable"> <article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> </a>
</h6>
<div class="collapseable"><p>Fatto salvo quanto stabilito all’articolo 1 e coerentemente con lo stesso, ciascun Membro si impegna ad adottare leggi e regolamenti che definiscano e proibiscano la violenza e le molestie nel mondo del lavoro, inclusi violenza e molestie di genere.</p></div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> </a>
</h6>
<div class="collapseable">
<p>Ciascun Membro dovrà assumere misure adeguate atte a prevenire la violenza e le molestie nel mondo del lavoro, ivi compreso:</p>
<dl>
<dt>a. </dt>
<dd>il riconoscimento del ruolo determinante delle autorità pubbliche con riferimento alle lavoratrici e ai lavoratori dell’economia informale; </dd>
<dt>b. </dt>
<dd>l’identificazione, in consultazione con le organizzazioni dei datori di lavoro e i sindacati interessati, nonché attraverso altre modalità, dei settori o delle professioni e delle modalità di lavoro in cui le lavoratrici e i lavoratori e altri soggetti interessati risultino più esposti alla violenza e alle molestie; </dd>
<dt>c. </dt>
<dd>l’adozione di misure che garantiscano una protezione efficace di tali soggetti. </dd>
</dl>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> </a>
</h6>
<div class="collapseable">
<p>Ciascun Membro dovrà adottare leggi e regolamenti che richiedano ai datori di lavoro di intraprendere misure adeguate e proporzionate al rispettivo livello di controllo in materia di prevenzione della violenza e delle molestie nel mondo del lavoro, ivi compresi la violenza e le molestie di genere, e in particolare, nella misura in cui sia ragionevolmente fattibile, attraverso quanto segue:</p>
<dl>
<dt>a. </dt>
<dd>l’adozione e l’attuazione, in consultazione con le lavoratrici e i lavoratori e i loro rappresentanti, di una politica in materia di violenza e di molestie a livello aziendale; </dd>
<dt>b. </dt>
<dd>l’inclusione della violenza e delle molestie, come pure dei rischi psicosociali correlati, nella gestione della salute e della sicurezza sul lavoro; </dd>
<dt>c. </dt>
<dd>l’identificazione dei pericoli e la valutazione dei rischi relativi alla violenza e alle molestie, con la partecipazione delle lavoratrici e dei lavoratori e dei rispettivi rappresentanti, e l’adozione di misure per prevenirli e tenerli sotto controllo; </dd>
<dt>d. </dt>
<dd>l’erogazione di informazioni e formazione alle lavoratrici, ai lavoratori e ad altri soggetti interessati, in modalità accessibili a seconda dei casi, in merito ai pericoli e ai rischi identificati di violenza e di molestie e alle relative misure di prevenzione e di protezione, ivi compresi i diritti e le responsabilità dei lavoratori e di altri soggetti interessati in relazione alle politiche di cui al comma a. del presente articolo. </dd>
</dl>
</div></article>
</div></section><section id="part_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_V">Parte V Verifica dell’applicazione e meccanismi di ricorso e di risarcimento </a>
</h1>
<div class="collapseable">
<br><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> </a>
</h6>
<div class="collapseable">
<p>Ciascun Membro dovrà adottare misure adeguate al fine di: </p>
<dl>
<dt>a. </dt>
<dd>controllare e applicare le leggi e i regolamenti nazionali in materia di violenza e molestie nel mondo del lavoro; </dd>
<dt>b. </dt>
<dd>garantire facile accesso a meccanismi di ricorso e di risarcimento adeguati ed efficaci, nonché a meccanismi e procedimenti di denuncia e di risoluzione delle controversie nei casi di violenza e di molestie nel mondo del lavoro che siano sicuri, equi ed efficaci, quali:<dl>
<dt>i. </dt>
<dd>procedimenti di denuncia e di indagine, nonché, se appropriato, meccanismi di risoluzione delle controversie nei luoghi di lavoro, </dd>
<dt>ii. </dt>
<dd>meccanismi di risoluzione delle controversie esterni ai luoghi di lavoro, </dd>
<dt>iii. </dt>
<dd>tribunali o altre giurisdizioni, </dd>
<dt>iv. </dt>
<dd>protezione contro la vittimizzazione o le ritorsioni nei confronti di querelanti, vittime, testimoni e informatori,</dd>
<dt>v. </dt>
<dd>misure di sostegno legale, sociale, medico e amministrativo a favore dei querelanti e delle vittime; </dd>
</dl>
</dd>
<dt>c. </dt>
<dd>proteggere la vita privata dei soggetti coinvolti e la riservatezza, nella misura massima possibile e a seconda dei casi, e garantire che le esigenze di protezione della vita privata e della riservatezza non vengano utilizzate impropriamente, evitandone qualsivoglia utilizzo inopportuno; </dd>
<dt>d. </dt>
<dd>introdurre sanzioni, se del caso, nei casi di violenza e di molestie nel mondo del lavoro; </dd>
<dt>e. </dt>
<dd>stabilire che le vittime di violenza e molestie di genere nel mondo del lavoro possano avere accesso effettivo a meccanismi di risoluzione delle controversie e di denuncia, a meccanismi di supporto, a servizi e a meccanismi di ricorso e risarcimento che tengano in considerazione la prospettiva di genere e che siano sicuri ed efficaci; </dd>
<dt>f. </dt>
<dd>riconoscere gli effetti della violenza domestica e, nella misura in cui ciò sia ragionevolmente fattibile, attenuarne l’impatto nel mondo del lavoro; </dd>
<dt>g. </dt>
<dd>garantire alle lavoratrici e ai lavoratori il diritto di abbandonare una situazione lavorativa laddove abbiano giustificati motivi di ritenere che questa possa costituire un pericolo serio e imminente alla vita, alla salute o alla sicurezza in ragione di violenza e molestie, senza per questo essere oggetto di ritorsioni o di qualsivoglia altra indebita conseguenza, oltre al dovere di informarne la direzione; </dd>
<dt>h. </dt>
<dd>garantire che gli ispettorati del lavoro e le altre autorità competenti, a seconda dei casi, siano abilitati a trattare la violenza e le molestie nel mondo del lavoro, in particolare ordinando l’adozione di misure immediatamente esecutive o l’interruzione dell’attività lavorativa nei casi di pericolo imminente per la vita, la salute o la sicurezza, fatti salvi i diritti di ricorso alle autorità giudiziarie o amministrative ai sensi di legge.</dd>
</dl>
</div></article>
</div></section><section id="part_V_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_V_I">Parte VI Orientamento, formazione e sensibilizzazione </a>
</h1>
<div class="collapseable"> <article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> </a>
</h6>
<div class="collapseable">
<p>In consultazione con le organizzazioni di rappresentanza dei datori di lavoro e i sindacati, ciascun Membro è tenuto ad adoperarsi al fine di garantire che: </p>
<dl>
<dt>a. </dt>
<dd>la violenza e le molestie nel mondo del lavoro siano oggetto delle politiche nazionali pertinenti, come quelle in materia di salute e sicurezza, parità e non discriminazione sul lavoro, nonché quelle in materia di migrazione;</dd>
<dt>b. </dt>
<dd>siano messi a disposizione dei datori di lavoro, delle lavoratrici e lavoratori, e delle rispettive organizzazioni, come pure delle autorità competenti, misure di orientamento, risorse, formazione o altri strumenti, in formati accessibili a seconda dei casi, sui temi della violenza e delle molestie nel mondo del lavoro, ivi comprese la violenza e le molestie di genere; </dd>
<dt>c. </dt>
<dd>vengano attuate iniziative in materia, tra cui campagne di sensibilizzazione. </dd>
</dl>
</div></article>
</div></section><section id="part_VI_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_VI_I">Parte VII Modalità di applicazione </a>
</h1>
<div class="collapseable"> <article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> </a>
</h6>
<div class="collapseable"><p>Le disposizioni della presente Convenzione si applicano attraverso leggi e regolamenti nazionali, come pure tramite contratti collettivi o altre misure conformi alle procedure nazionali, includendovi l’ampliamento o l’adattamento delle misure esistenti in materia di salute e sicurezza sul lavoro affinché prevedano la violenza e le molestie, nonché tramite lo sviluppo di misure specifiche, laddove necessario.</p></div></article>
</div></section><section id="part_VII_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#part_VII_I">Parte VIII Disposizioni finali </a>
</h1>
<div class="collapseable"> <article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> </a>
</h6>
<div class="collapseable"><p>Le ratifiche formali della presente Convenzione dovranno essere comunicate per la registrazione al Direttore Generale dell’Ufficio Internazionale del Lavoro. </p></div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> </a>
</h6>
<div class="collapseable">
<p>1.  La presente Convenzione sarà vincolante per i soli Membri dell’Organizzazione Internazionale del Lavoro la cui ratifica sarà stata registrata dal Direttore Generale dell’Ufficio Internazionale del Lavoro. </p>
<p>2.  Essa entrerà in vigore dopo dodici mesi dalla data di registrazione del Direttore Generale delle ratifiche di due Membri.</p>
<p>3.  In seguito, questa Convenzione entrerà in vigore per ciascun Membro dodici mesi dopo la data di registrazione della ratifica. </p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> </a>
</h6>
<div class="collapseable">
<p>1.  Ogni Membro che ha ratificato la presente Convenzione può denunciarla allo scadere di un periodo di dieci anni dopo la data iniziale di entrata in vigore della Convenzione, mediante un atto comunicato al Direttore Generale dell’Ufficio Internazionale del Lavoro per la registrazione. Tale denuncia non avrà effetto fino a un anno dopo la data in cui è stata registrata. </p>
<p>2.  Ogni Membro che ha ratificato la presente Convenzione e che, nel termine di un anno dopo lo scadere del periodo di dieci anni di cui al paragrafo precedente, non si avvale della facoltà di denuncia prevista dal presente articolo sarà vincolato per un nuovo periodo di dieci anni ed in seguito potrà denunciare la presente Convenzione durante il primo anno di ciascun nuovo periodo di dieci anni alle condizioni previste nel presente articolo. </p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> </a>
</h6>
<div class="collapseable">
<p>1.  Il Direttore Generale dell’Ufficio Internazionale del Lavoro dovrà notificare a tutti i Membri dell’Organizzazione Internazionale del Lavoro la registrazione di tutte le ratifiche e di tutti gli atti di denuncia comunicati dai Membri dell’Organizzazione. </p>
<p>2.  Nel notificare ai Membri dell’Organizzazione la registrazione della seconda ratifica che gli sarà stata comunicata, il Direttore Generale richiamerà l’attenzione dei Membri dell’Organizzazione sulla data in cui la presente Convenzione entrerà in vigore.</p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> </a>
</h6>
<div class="collapseable">
<p>Il Direttore Generale dell’Ufficio Internazionale del Lavoro dovrà comunicare al Segretario Generale delle Nazioni Unite, ai fini della registrazione conformemente all’articolo 102 dello Statuto delle Nazioni Unite<sup><a href="#fn-d6e473" id="fnbck-d6e473">2</a></sup>, informazioni complete riguardo a tutte le ratifiche ed a tutti gli atti di denuncia registrati conformemente agli articoli precedenti. </p>
<div class="footnotes"><p id="fn-d6e473"><sup><a href="#fnbck-d6e473">2</a></sup> <a href="https://fedlex.data.admin.ch/eli/cc/2003/160" target="_blank">RS <b>0.120</b></a></p></div>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> </a>
</h6>
<div class="collapseable"><p>Ogniqualvolta lo ritenga necessario, il Consiglio di Amministrazione dell’Ufficio Internazionale del Lavoro dovrà presentare alla Conferenza generale un rapporto sull’applicazione della presente Convenzione e dovrà considerare l’opportunità di inserire la questione della sua revisione totale o parziale all’ordine del giorno della Conferenza. </p></div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> </a>
</h6>
<div class="collapseable">
<p>1.  Qualora la Conferenza adotti una nuova convenzione che modifica la presente Convenzione e a meno che la nuova convenzione non disponga diversamente:</p>
<dl>
<dt>a. </dt>
<dd>la ratifica ad opera di un Membro della nuova convenzione riveduta comporterebbe di diritto, nonostante le disposizioni dell’articolo 15 di cui sopra, la denuncia immediata della presente Convenzione, a condizione che la nuova convenzione riveduta sia entrata in vigore; </dd>
<dt>b. </dt>
<dd>a decorrere dalla data di entrata in vigore della nuova convenzione riveduta, la presente Convenzione cesserebbe di essere oggetto di ratifica da parte dei Membri. </dd>
</dl>
<p>2.  La presente Convenzione rimarrà in ogni caso in vigore nella sua forma e contenuto per i Membri che l’abbiano ratificata e che non ratifichino la convenzione riveduta.</p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> </a>
</h6>
<div class="collapseable">
<p>Le versioni in francese e in inglese della presente Convenzione fanno ugualmente fede.</p>
<p></p>
</div></article>
</div></section></main>
</div></body>
</html>
