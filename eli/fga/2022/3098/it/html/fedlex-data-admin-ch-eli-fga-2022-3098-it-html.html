<!DOCTYPE html>
<!-- Generated by Aspose.Words for .NET 22.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2022-3098-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Decisione dell’Autorità federale di vigilanza sui mercati finanziari FINMA</h1>
<p>del 16 dicembre 2022</p>
</div>
<div id="preamble">
<p>concernente</p>
<p>l’annullamento dell’autorizzazione quale partecipante estero ai sensi dell’articolo 1 capoverso 1 in combinato disposto con l’articolo 56 della Legge federale del 22 giugno 2007 concernente l’Autorità federale di vigilanza sui mercati finanziari (Legge sulla vigilanza dei mercati finanziari, LFINMA; RS <i>956.1</i>) e in applicazione dell’articolo 40 della Legge federale del 19 giugno 2015 sulle infrastrutture del mercato finanziario e il comportamento sul mercato nel commercio di valori mobiliari e derivati (Legge sull’infrastruttura finanziaria, LInFi; RS <i>958.1</i>) in combinato disposto con l’articolo 53 LFINMA e in combinato disposto con gli articoli 5 e 36 della Legge federale del 20 dicembre 1968 sulla procedura amministrativa (PA; RS <i>172.021</i>):</p>
<dl>
<dt>(1) </dt>
<dd>La competenza della FINMA è disciplinata dall’articolo 1 capoverso 1 lettera e e h, dall’articolo 3 lettera a e dall’articolo 6 LFINMA.</dd>
<dt>(2) </dt>
<dd>Secondo l’articolo 40 LInFi la FINMA accorda l’autorizzazione a un partecipante estero che intende partecipare a una sede di negoziazione svizzera ma non dispone di una sede in Svizzera, se:<dl>
<dt>a. </dt>
<dd>esso sottostà a una regolamentazione e a vigilanza adeguate;</dd>
<dt>b. </dt>
<dd>esso adempie obblighi in materia di comportamento, registrazione e comunicazione equivalenti a quelli previsti dalla regolamentazione svizzera;</dd>
<dt>c. </dt>
<dd>esso garantisce che la sua attività sia separata dall’attività di eventuali unità svizzere autorizzate; e</dd>
<dt>d. </dt>
<dd>le autorità di vigilanza estere competenti:<dl>
<dt>1. </dt>
<dd>non sollevano obiezioni sulla sua attività in Svizzera,</dd>
<dt>2. </dt>
<dd>prestano assistenza amministrativa alla FINMA.</dd>
</dl>
</dd>
</dl>
</dd>
<dt>(3) </dt>
<dd>I seguenti partecipanti esteri (remote member) dispongono attualmente di un’autorizzazione accordata dalla FINMA ai sensi dell’articolo 40 LInFi, sebbene nessuno di essi partecipi più a una sede di negoziazione svizzera:<dl>
<dt>i. </dt>
<dd>GETCO Europe Limited, Londra</dd>
<dt>ii. </dt>
<dd>KCG Europe Limited, Londra</dd>
<dt>iii. </dt>
<dd>MF Global UK Limited, Londra</dd>
<dt>iv. </dt>
<dd>Morgan Capital Advisors LLP (MCA), Londra</dd>
<dt>v. </dt>
<dd>NeoNet Securities AB, Stoccolma</dd>
<dt>vi. </dt>
<dd>Ronin Trading Europe LLP, Londra</dd>
<dt>vii. </dt>
<dd>Sun Trading International Ltd., Londra</dd>
</dl>
</dd>
</dl>
<p>La non partecipazione risulta dalle «Comunicazioni di SIX Swiss Exchange» pubblicate da SIX Swiss Exchange AG, Zurigo, in cui è stata resa pubblica la risoluzione del contratto tra SIX Swiss Exchange AG, Zurigo, e i partecipanti corrispondenti (concerne i. [Comunicazione SIX Swiss Exchange n. 36/2014], ii. [Comunicazione SIX Swiss Exchange n. 35/2018], iv. [Comunicazione SIX Swiss Exchange n. 28/2014], v. [Comunicazione SIX Swiss Exchange n. 20/2017], vi. [Comunicazione SIX Swiss Exchange n. 17/2020] e vii. [Comunicazione SIX Swiss Exchange n. 23/2016]), nonché dall’insolvenza di uno dei partecipanti (concerne iii. [cfr. informazioni divulgate da Company House (GOV.UK) in merito a n. 01600658]). I partecipanti non dispongono né di un rappresentante né di un recapito in Svizzera. Una presa di contatto tramite una modalità alternativa comporta un dispendio eccessivo e sproporzionato, pertanto è considerata superflua.</p>
<dl>
<dt>(4) </dt>
<dd>In sintesi, le condizioni per l’autorizzazione secondo l’articolo 40 capoverso 1 LInFi applicabili ai partecipanti esteri <i>(remote member)</i> di cui al punto 3 non risultano più adempiute, pertanto questi ultimi non sottostanno più alla LInFi e di conseguenza vengono stralciati dall’elenco dei partecipanti esteri auto­rizzati dalla FINMA <i>(remote member).</i>
</dd>
</dl>
<p class=" man-font-style-italic "><b>L’Autorità federale di vigilanza sui mercati finanziari FINMA dispone:</b></p>
<dl>
<dt>1. </dt>
<dd>Si constata che i partecipanti esteri <i>(remote member)</i> di cui al punto 3 non sottostanno più alla Legge sull’infrastruttura finanziaria in qualità di partecipanti esteri.</dd>
<dt>2. </dt>
<dd>I partecipanti esteri <i>(remote member)</i> di cui al punto 3 vengono immediatamente stralciati dall’elenco della FINMA.</dd>
<dt>3. </dt>
<dd>Non vengono riscosse spese procedurali.</dd>
</dl>
<p class=" man-font-style-italic ">Rimedi di diritto</p>
<p>Contro la presente decisione può essere inoltrato ricorso al Tribunale amministrativo federale (casella postale, 9023 San Gallo). L’atto di ricorso deve contenerne i motivi e essere depositato in doppia copia firmata entro il termine di 30 giorni. Devono essere allegati la decisione impugnata e i documenti indicati come mezzi di prova.</p>
<p></p>
<div class="table"><table border="1">
			
			
			<tr>
				
				<td>
					
					<p>16 dicembre 2022</p>
				</td>
				<td>
					
					<p>Autorità federale di vigilanza sui mercati finanziari FINMA<br>Divisione Mercati</p>
					<p>Dr. Hans-Claas Bernhardt <br>Dr. Philipp Ressnig</p>
				</td>
			</tr>
		</table></div>
</div>
</div></body>
</html>
