<!DOCTYPE html>
<!-- Generated by Aspose.Words for .NET 22.5.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-fga-2022-1315-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Obiettivi strategici del Consiglio federale <br>per la RUAG International Holding SA <br>per gli anni 2020–2023</h1>
<p>del 23 ottobre 2019</p>
<p></p>
</div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Introduzione </a>
</h1>
<div class="collapseable">
<p>Dopo lo scioglimento della BGRB Holding SA (società di partecipazione della Confederazione), gli obiettivi strategici del Consiglio federale per la BGRB Holding SA per gli anni 2020–2023 sono stati formalmente suddivisi, senza modifiche materiali, dal Dipartimento federale della difesa, della protezione della popolazione e dello sport (DDPS) e dal Dipartimento federale delle finanze (DFF) in obiettivi strategici separati per la RUAG International Holding SA e la RUAG MRO Holding SA. Questa suddivisione è stata approvata dal Consiglio federale il 18 marzo 2022. </p>
<p>La RUAG International Holding SA (di seguito «RUAG International») e le imprese che essa controlla direttamente o indirettamente comprendono le partecipazioni della Confederazione derivanti dalle imprese d’armamento che non assicurano l’equipaggiamento dell’Esercito. L’obiettivo è un loro ulteriore sviluppo in modo da poter procedere in modo redditizio a un disinvestimento o a una privatizzazione.</p>
<p>In virtù dell’articolo 3 capoverso 1<sup>bis</sup> della legge federale del 10 ottobre 1997 concernente le imprese d’armamento della Confederazione (LIAC; RS <i>934.21</i>), il Consiglio federale definisce ogni quattro anni gli obiettivi strategici che la Confederazione in quanto proprietaria della RUAG International intende conseguire. Esso si impegna quindi con obiettivi coerenti e a lungo termine. Il Consiglio federale rappresenta gli interessi della Confederazione in quanto proprietaria ed esercita i suoi diritti in qualità di azionista unico della RUAG International. Al riguardo tiene conto dell’indipendenza della RUAG International quale società anonima di diritto privato svizzero.</p>
<p>Il consiglio d’amministrazione della RUAG International è responsabile dell’attuazione degli obiettivi strategici a livello di gruppo. Riferisce al Consiglio federale sul raggiungimento degli obiettivi e mette a sua disposizione le informazioni necessarie alla relativa verifica, fra cui in particolare il conto di gruppo e la chiusura contabile singola della RUAG International. Il consiglio d’amministrazione è responsabile di una gestione unitaria della RUAG International e delle società del gruppo.</p>
<p></p>
<p></p>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Condizioni quadro riguardanti la fornitura di prestazioni </a>
</h1>
<div class="collapseable">
<p>Il Consiglio federale si aspetta che la RUAG International e le imprese che essa controlla direttamente o indirettamente:</p>
<dl>
<dt>1. </dt>
<dd>proseguano celermente i rimanenti lavori di scorporo e li concludano al più tardi entro la fine del 2021;</dd>
<dt>2. </dt>
<dd>dispongano di un sistema di gestione del rischio d’impresa conforme alla norma ISO 31000. La RUAG International informa la proprietaria in merito ai rischi d’impresa più importanti;</dd>
<dt>3. </dt>
<dd>indipendentemente dall’ubicazione delle unità aziendali, operino in linea con i principi della politica estera svizzera, si attengano alla legislazione svizzera in materia di controllo delle esportazioni – segnatamente in relazione all’esportazione di materiale bellico e di beni a duplice impiego – e osservino gli impegni legali in ambito di prestazioni di sicurezza private all’estero;</dd>
<dt>4. </dt>
<dd>adottino misure appropriate volte a impedire la corruzione attiva e passiva;</dd>
<dt>5. </dt>
<dd>si comportino in modo ecologicamente sostenibile;</dd>
<dt>6. </dt>
<dd>perseguano in Svizzera e all’estero una politica del personale moderna, basata su convenzioni fra le parti sociali, trasparente e rispettosa dei principi etici, conformemente agli standard internazionali;</dd>
<dt>7. </dt>
<dd>si impegnino nella formazione professionale svizzera, offrano i rispettivi posti di formazione e creino posti di lavoro per quanto possibile attrattivi, alle condizioni proprie all’economia di mercato;</dd>
<dt>8. </dt>
<dd>applichino sistemi di rimunerazione orientati al successo economico durevole dell’azienda e osservino l’articolo 6<i>a </i>capoversi 1–5 della legge del 24 marzo 2000 sul personale federale (LPers; RS <i>172.220.1</i>) nonché le disposizioni dell’ordinanza del 19 dicembre 2003 sulla retribuzione dei quadri (RS <i>172.220.12</i>).</dd>
</dl>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Priorità strategiche </a>
</h1>
<div class="collapseable">
<p>Il Consiglio federale si aspetta che la RUAG International e le imprese che essa controlla direttamente o indirettamente:</p>
<dl>
<dt>1. </dt>
<dd>preparino il gruppo in vista della privatizzazione, sviluppandolo in un gruppo aerospaziale redditizio con sede in Svizzera e operativo sul piano internazionale, ma nel contempo lascino aperta l’opzione di ripiego che consiste nel vendere singolarmente le divisioni Space e Aerostructures;</dd>
<dt>2. </dt>
<dd>apportino miglioramenti operativi nel settore della produzione di munizioni, effettuino entro la fine del 2020 preparativi in vista dell’alienazione e cedano il campo d’attività a un acquirente occidentale disposto a mantenere in esercizio la sede di Thun a lungo termine;</dd>
<dt>3. </dt>
<dd>cerchino per il settore Simulation &amp; Training un partner di joint venture per la RUAG MRO Holding SA (quale partecipante minoritario in questa joint venture) in modo che gli interessi dell’Esercito svizzero siano tutelati e le prestazioni siano garantite alle condizioni contrattuali attualmente in vigore;</dd>
<dt>4. </dt>
<dd>ristrutturino il settore Aerostructures allo scopo di ottenere un rendimento conforme al settore al più tardi a partire dal 2021;</dd>
<dt>5. </dt>
<dd>individuino sinergie tra i settori Space e Aerostructures e che la RUAG International sottoponga previamente alla proprietaria tutte le fasi d’integrazione importanti;</dd>
<dt>6. </dt>
<dd>sviluppino ulteriormente i settori Space e Aerostructures in un gruppo Aerospace, in modo tale che quest’ultimo possa essere privatizzato, e nel contempo lascino aperta la possibilità di vendere singolarmente le divisioni Space e Aerostructures;</dd>
<dt>7. </dt>
<dd>tengano conto nel settore Space degli interessi della politica spaziale svizzera nel quadro delle loro possibilità economico-aziendali e perseguano il potenziamento delle sedi europee e lo sviluppo tecnologico in Europa.</dd>
</dl>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Obiettivi finanziari </a>
</h1>
<div class="collapseable">
<p>Il Consiglio federale si aspetta che la RUAG International e le imprese che essa controlla direttamente o indirettamente:</p>
<dl>
<dt>1. </dt>
<dd>facciano segnare un rendimento analogo a quello di imprese aerospaziali paragonabili in Europa e negli USA e aumentino in modo durevole il valore aziendale;</dd>
<dt>2. </dt>
<dd>perseguano un indebitamento netto inferiore a due volte l’EBITDA, pur ammettendo superamenti temporanei di questa soglia, previa consultazione della proprietaria;</dd>
<dt>3. </dt>
<dd>versino un dividendo di almeno il 40 per cento dell’utile netto dichiarato dopo deduzione dei ricavi provenienti dal disinvestimento;</dd>
<dt>4. </dt>
<dd>impieghino, se del caso, ricavi provenienti dal disinvestimento a favore di investimenti strategici e che, a tale scopo, consultino dapprima il Consiglio federale (cfr. anche n. 5 punto 2);</dd>
<dt>5. </dt>
<dd>versino alla proprietaria, quali dividendi speciali, i mezzi non necessari agli investimenti strategici. </dd>
</dl>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Cooperazioni e partecipazioni </a>
</h1>
<div class="collapseable">
<p>Il Consiglio federale si aspetta che la RUAG International e le imprese che essa controlla direttamente o indirettamente:</p>
<dl>
<dt>1. </dt>
<dd>concludano cooperazioni e alienino partecipazioni allo scopo di potenziare il gruppo Aerospace e di agevolare la privatizzazione;</dd>
<dt>2. </dt>
<dd>consultino previamente il Consiglio federale in merito a cooperazioni e acquisizioni importanti e alle loro ripercussioni sul valore aziendale e sul successivo ricavo dell’alienazione nonché sui relativi rischi. Lo stesso vale in occasione dello scioglimento di cooperazioni importanti e dell’alienazione di partecipazioni rilevanti;</dd>
<dt>3. </dt>
<dd>garantiscano con un importo adeguato il finanziamento delle partecipazioni di cui ai numeri 1 e 2 mediante capitale di terzi.</dd>
</dl>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Privatizzazione </a>
</h1>
<div class="collapseable"><p>Il Consiglio federale si aspetta che la RUAG International Holding SA rispetti il piano d’attuazione che deve sottoporgli nel 2020 e le tappe da esso definite in vista di una privatizzazione. </p></div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Rendiconto </a>
</h1>
<div class="collapseable">
<p><sup>1</sup> Il Consiglio federale si aspetta che la RUAG International:</p>
<dl>
<dt>1. </dt>
<dd>rimanga a disposizione trimestralmente per colloqui con la proprietaria della RUAG International, rappresentata dal DDPS (Segreteria generale del DDPS, SG-DDPS) e dal DFF (Amministrazione federale delle finanze, AFF);</dd>
<dt>2. </dt>
<dd>informi inoltre tempestivamente e in modo oggettivo la proprietaria, per il tramite del DDPS (SG-DDPS) e del DFF (AFF), in merito a fatti o decisioni all’interno del gruppo che potrebbero influire in maniera determinante sul raggiungimento degli obiettivi strategici.</dd>
</dl>
<p><sup>2</sup> Al termine di ogni esercizio la RUAG International presenta un rapporto al Consiglio federale sul raggiungimento degli obiettivi strategici.</p>
</div></section><section id="lvl_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_8">8 Validità e modifiche </a>
</h1>
<div class="collapseable">
<p><sup>1</sup> I presenti obiettivi strategici si applicano dal 1° novembre 2019 e sono validi sino al 31 dicembre 2023.</p>
<p><sup>2</sup> Se le circostanze lo richiedono, gli obiettivi strategici possono essere adeguati durante il periodo di validità. </p>
<p></p>
<div class="table"><table border="1">
			
			
			<tr>
				
				<td>
					
					<p>23 ottobre 2019</p>
				</td>
				<td>
					
					<p>In nome del Consiglio federale svizzero:</p>
					<p>Il presidente della Confederazione, Ignazio Cassis<br>Il cancelliere della Confederazione, Walter Thurnherr</p>
				</td>
			</tr>
		</table></div>
</div></section></main>
</div></body>
</html>
