<!DOCTYPE html>
<!-- Generated by Aspose.Words for .NET 22.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-oc-2022-433-it-docx</title>
</head>
<body><div id="lawcontent">
<div id="preface">
<p class=" man-font-style-italic ">Traduzione</p>
<h1 class="erlasstitel botschafttitel ">Accordo <br>relativo all’attuazione dell’Accordo di Parigi <br>sul clima tra la Confederazione svizzera e il Regno <br>di Thailandia</h1>
<p>Concluso il 24 giugno 2022<br>Entrato in vigore il 23 agosto 2022</p>
</div>
<div id="preamble">
<p>La Confederazione Svizzera <br>e <br>il Regno di Thailandia, <br>di seguito denominate «Parti»,</p>
<p><i>tenendo conto </i>delle relazioni amichevoli tra le Parti;</p>
<p><i>intendendo </i>rafforzare tali relazioni e la cooperazione proficua tra le Parti;</p>
<p><i>riaffermando </i>l’impegno delle Parti a favore della democrazia, dello Stato di diritto, dei diritti umani e dei diritti fondamentali, in accordo con il diritto internazionale, tra cui lo Statuto delle Nazioni Unite<sup><a href="#fn-d6e43" id="fnbck-d6e43">1</a></sup> e la Dichiarazione universale dei diritti dell’uomo;</p>
<p><i>ricordando </i>l’Accordo di Parigi, concluso il 12 dicembre 2015<sup><a href="#fn-d6e58" id="fnbck-d6e58">2</a></sup>, in particolare gli articoli 2, 3, 4, 6 e 13 e le decisioni pertinenti adottate in virtù di detto Accordo;</p>
<p><i>ricordando </i>gli obiettivi di sviluppo sostenibile delle Nazioni Unite;</p>
<p><i>sottolineando </i>la necessità di ridurre a zero le emissioni globali nette di carbonio il prima possibile o entro il 2050 su basi di equità e in un contesto di sviluppo sostenibile e nell’intento di sradicare la povertà e riconoscendo che nei Paesi in sviluppo i picchi di emissioni di gas serra persisteranno più a lungo, in virtù dell’articolo 4 paragrafo 1 dell’Accordo di Parigi, tenendo conto dei risultati pubblicati nel rapporto speciale del Gruppo intergovernativo sul cambiamento climatico (Intergovernmental Panel on Climate Change, IPCC) sulle ripercussioni di un riscaldamento globale pari a 1,5 gradi centigradi al di sopra dei livelli preindustriali e sui relativi percorsi di riduzione delle emissioni globali di gas a effetto serra;</p>
<p><i>ricordando </i>l’importanza di formulare e comunicare al segretariato dell’Accordo di Parigi la messa a punto, entro la metà del secolo, di strategie a lungo termine a basse emissioni di gas a effetto serra conformemente all’articolo 4 paragrafo 19 dell’Accordo di Parigi; </p>
<p><i>osservando</i> che la cooperazione su base volontaria di cui all’articolo 6 dell’Accordo di Parigi permette di accrescere l’ambizione delle azioni di mitigazione e di adattamento; </p>
<p><i>riaffermando </i>l’impegno nell’assicurare la trasparenza ed evitare la doppia contabilizzazione, nel proteggere l’ambiente e nel promuovere uno sviluppo sostenibile nel rispetto dei diritti dell’uomo;</p>
<p><i>riconoscendo </i>che l’attuale contributo determinato a livello nazionale dalla Confederazione Svizzera nel quadro dell’Accordo di Parigi comprende l’utilizzo di risultati di mitigazione trasferiti a livello internazionale; </p>
<p><i>osservando</i> che il Regno di Thailandia sta esplorando il potenziale per una cooperazione bilaterale basata sul mercato che può facilitare, accelerare e incrementare lo sviluppo e il trasferimento di tecnologia, lo sviluppo di capacità e l’accesso a risorse finanziarie che sostengono una crescita sostenibile a bassa emissione di carbonio e resiliente al clima e considera il trasferimento internazionale delle riduzioni di emissioni a condizione che non mini il raggiungimento del contributo determinato a livello nazionale;</p>
<p><i>osservando </i>che ogni Parte può assumere il ruolo di Parte trasferente o Parte ricevente conformemente al presente Accordo;</p>
<p><i>considerando </i>le linee guida di approccio cooperativo di cui all’articolo 6 paragrafo 2 dell’Accordo di Parigi adottate dalla Conferenza delle Parti che agisce come riunione delle Parti all’Accordo di Parigi (CMA), in occasione della sua terza sessione,</p>
<p>hanno convenuto quanto segue:</p>
<div class="footnotes">
<p id="fn-d6e43"><sup><a href="#fnbck-d6e43">1</a></sup> <a href="https://fedlex.data.admin.ch/eli/cc/2003/160" target="_blank">RS <b>0.120</b></a></p>
<p id="fn-d6e58"><sup><a href="#fnbck-d6e58">2</a></sup> <a href="https://fedlex.data.admin.ch/eli/cc/2017/619" target="_blank">RS <b>0.814.012</b></a></p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Definizioni generali </a>
</h6>
<div class="collapseable"> <p>Ai fini del presente Accordo si applicano le seguenti definizioni:</p>
<p>1.  «Risultato di mitigazione trasferito a livello internazionale»:</p>
<dl>
<dt>a. </dt>
<dd>un «risultato di mitigazione» che corrisponde alla riduzione o all’assorbimento di emissioni pari a una tonnellata metrica di CO<sub>2</sub> equivalente (CO<sub>2eq</sub>) applicando metodi e orientamenti conformemente all’Accordo di Parigi;</dd>
<dt>b. </dt>
<dd>un «risultato di mitigazione trasferito a livello internazionale», di seguito denominato «ITMO» (Internationally Transferred Mitigation Outcome), è un risultato di mitigazione autorizzato, trasferito e riconosciuto conformemente all’articolo 8.</dd>
</dl>
<p>2.  «Ente ricevente» è un ente che riceve gli ITMO riconosciuti in virtù del presente Accordo. </p>
<p>3.  «Autorizzazione» designa la dichiarazione formale con la quale ogni Parte, conformemente all’articolo 5 del presente Accordo, si impegna pubblicamente, in attesa che siano soddisfatti tutti i requisiti necessari al trasferimento di cui all’articolo 7, a riconoscere il trasferimento internazionale di risultati di mitigazione e il relativo utilizzo. </p>
<p>4.  «Rettifica corrispondente» è un elemento dei rapporti previsti dall’Accordo di Parigi volto a garantire che si evitino doppie contabilizzazioni degli ITMO in applicazione dell’articolo 4 paragrafo 13, dell’articolo 6 paragrafo 2 e dell’articolo 13 paragrafo 7 lettera b dell’Accordo di Parigi.</p>
<p>5.  «Banca dati» è una piattaforma online che fornisce informazioni pubblicamente accessibili sull’attuazione del presente Accordo.</p>
<p>6.  «Ente autorizzato a effettuare trasferimenti» è l’ente autorizzato dalla Parte trasferente, in conformità alle procedure nazionali, a trasferire risultati di mitigazione riconosciuti in virtù del presente Accordo.</p>
<p>7.  «Certificazione» corrisponde all’iscrizione in un registro di un risultato di mitigazione trasferibile.</p>
<p>8.  «Attività di mitigazione» è un progetto o un programma di mitigazione delle emissioni di gas a effetto serra.</p>
<p>9.  «Descrittivo dell’attività di mitigazione» o «MADD» (Mitigation Activity Design Document) è un documento che descrive l’attività di mitigazione.</p>
<p>10.  «Rapporto di monitoraggio» è un rapporto sugli indicatori che consentono di verificare i risultati di un’attività di mitigazione. La responsabilità della preparazione di tale rapporto compete all’Ente autorizzato a effettuare trasferimenti. </p>
<p>11.  «Contributo determinato a livello nazionale» o NDC (Nationally Determined Contribution) corrisponde al contributo di una Parte dell’Accordo di Parigi conformemente all’articolo 3.</p>
<p>12.  «Periodo di attuazione del NDC» corrisponde al periodo a disposizione di una Parte dell’Accordo di Parigi per raggiungere il NDC. </p>
<p>13.  «Riconoscimento di trasferimento» corrisponde all’iscrizione di un’informazione in una banca dati per confermare un trasferimento.</p>
<p>14.  «Registro» è un sistema digitale che traccia il trasferimento, l’acquisizione, la detenzione, la cancellazione e l’utilizzo di risultati di mitigazione.</p>
<p>15.  «Parte ricevente» è la Parte del presente Accordo che riconosce nella propria banca dati in quanto ITMO i risultati di mitigazione trasferiti a livello internazionale.</p>
<p>16.  «Parte trasferente» è la Parte del presente Accordo che riconosce nella propria banca dati in quanto aggiunte al livello di emissioni coperto dal proprio NDC i risultati di mitigazione trasferiti a livello internazionale.</p>
<p>17.  «Organismo di verifica» è l’organismo indipendente di terza parte che verifica i rapporti di monitoraggio. </p>
<p>18.  «Rapporto di verifica» è il rapporto allestito dall’organismo di verifica per confermare l’esattezza di un rapporto di monitoraggio;</p>
<p>19.  «Anno» corrisponde all’anno in cui è stato ottenuto un risultato di mitigazione.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Scopo </a>
</h6>
<div class="collapseable"> <p>Il presente Accordo mira a stabilire il quadro di cooperazione su base volontaria per la realizzazione e/o il riconoscimento del trasferimento internazionale di risultati di mitigazione da utilizzare ai fini del raggiungimento degli NDC o per altri scopi internazionali di mitigazione nel contesto dell’articolo 6 paragrafo 2 dell’Accordo di Parigi. A tale riguardo, entrambe le Parti promuovono lo sviluppo sostenibile e garantiscono l’integrità ambientale e la trasparenza, anche a livello di governo, come pure l’applicazione di una contabilizzazione efficace volta a evitare doppie contabilizzazioni. </p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Integrità ambientale </a>
</h6>
<div class="collapseable"> <p>Per assicurare l’integrità ambientale dei risultati di mitigazione il cui trasferimento e utilizzo sono autorizzati si applicano i seguenti principi e requisiti minimi:</p>
<p>1.  i risultati di mitigazione sono reali, verificati, aggiunti ai risultati ottenuti e durabili o raggiunti in un sistema che affronti i rischi di una non permanenza e, se pertinente, compensando in modo appropriato eventuali riconversioni;</p>
<p>2.  i risultati di mitigazione si riferiscono alle mitigazioni ottenute tra il 1° gennaio 2021 e il 31 dicembre 2030. Le Parti possono convenire un prolungamento di questo periodo previo mutuo accordo tra loro;</p>
<p>3.  l’anno di un risultato di mitigazione e il relativo utilizzo rientrano nello stesso periodo di attuazione dell’NDC; </p>
<p>4.  i risultati di mitigazione devono essere generati da attività che:</p>
<dl>
<dt>a. </dt>
<dd>non comportano un aumento netto delle emissioni globali, </dd>
<dt>b. </dt>
<dd>sono in linea con la strategia a lungo termine di sviluppo a basse emissioni di ogni Parte, se applicabile, </dd>
<dt>c. </dt>
<dd>favoriscono la transizione verso uno sviluppo a basse emissioni di gas a effetto serra e resiliente al clima conformemente agli obiettivi di cui agli articoli 2 e 4 paragrafo 1 dell’Accordo di Parigi, </dd>
<dt>d. </dt>
<dd>non comprendono attività basate sull’energia nucleare ed evitano di mantenere livelli di emissioni, tecnologie o pratiche ad elevate emissioni di carbonio incompatibili con il raggiungimento dell’obiettivo a lungo termine dell’Accordo di Parigi, in particolare qualsiasi attività basata sull’utilizzo costante di combustibili fossili, </dd>
<dt>e. </dt>
<dd>promuovono un’azione climatica più intensa e tutelano contro incentivi a favore di un abbassamento delle ambizioni delle Parti interessate,</dd>
<dt>f. </dt>
<dd>considerano il rischio potenziale di rilascio di carbonio, laddove rilevante,</dd>
<dt>g. </dt>
<dd>fissano le emissioni di base in modo conservativo al di sotto delle proiezioni delle emissioni «business-as-usual»,</dd>
<dt>h. </dt>
<dd>tengono conto di tutte le politiche nazionali rilevanti esistenti e previste, anche a livello legislativo,</dd>
<dt>i. </dt>
<dd>prendono in considerazione altri fattori finalizzati a incentivare la Parte trasferente a intensificare la propria attività climatica, e</dd>
<dt>j. </dt>
<dd>collegano i risultati di mitigazione alle fonti di finanziamento, ove opportuno.</dd>
</dl>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Sviluppo sostenibile  </a>
</h6>
<div class="collapseable"> <p>I risultati di mitigazione il cui trasferimento e utilizzo sono autorizzati devono essere generati da attività che soddisfano i seguenti requisiti, tenendo conto delle prerogative nazionali: </p>
<p>1.  promuovono lo sviluppo sostenibile;</p>
<p>2.  applicano misure volte a ridurre al minimo e, laddove possibile, prevenire ogni sviluppo ambientale negativo e impatti socio-economici compresi quelli, se rilevanti, sulla qualità dell’aria, la biodiversità, l’ineguaglianza sociale e la discriminazione di gruppi di popolazione basata sul genere, sull’etnia o l’età; </p>
<p>3.  rispettano le normative nazionali e internazionali in materia ambientale; e</p>
<p>4.  rispettano i diritti dell’uomo applicabili alle Parti dalla giurisdizione in cui sono stati generati i risultati di mitigazione.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Autorizzazione </a>
</h6>
<div class="collapseable"> <p>1.  Il trasferimento internazionale e l’utilizzo di risultati di mitigazione ai fini del raggiungimento degli NDC o ogni altro scopo internazionale di mitigazione richiede l’autorizzazione di ogni Parte conformemente all’articolo 6 paragrafo 3 dell’Accordo di Parigi, agli articoli 3 e 4 del presente Accordo e ai rispettivi requisiti nazionali. </p>
<p>2.  Ogni Parte stabilisce una procedura che consente agli enti di inoltrare richieste di autorizzazione, pubblica i propri requisiti nazionali, tra cui l’inoltro di un MADD, e informa l’altra Parte in caso di modifiche.</p>
<p>3.  Ogni Parte rende accessibili al pubblico le proprie autorizzazioni, compreso il MADD, in inglese e ne informa l’altra Parte, anche in merito a eventuali modifiche o aggiornamenti apportati nelle autorizzazioni.</p>
<p>4.  Ogni Parte può rivedere la coerenza tra le autorizzazioni corrispondenti e pubblicare una dichiarazione in caso di incoerenze. In assenza di tale dichiarazione, il trasferimento è autorizzato conformemente al paragrafo 1 del presente articolo dopo 30 giorni civili a decorrere dalla data di pubblicazione delle autorizzazioni da parte di entrambe le Parti.</p>
<p>5.  Su richiesta dell’Ente autorizzato a effettuare trasferimenti, ogni Parte può aggiornare o modificare le proprie autorizzazioni secondo le procedure di cui al presente articolo. Gli aggiornamenti e le modifiche assumono validità secondo le modalità previste al paragrafo 4 del presente articolo.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Forma dell’autorizzazione </a>
</h6>
<div class="collapseable"> <p>1.  La dichiarazione di autorizzazione emessa da ciascuna delle Parti fa riferimento al MADD e comprende:</p>
<dl>
<dt>a. </dt>
<dd>l’identificazione dell’attività di mitigazione che genera i risultati di mitigazione; </dd>
<dt>b. </dt>
<dd>la descrizione in particolare delle metodologie di base standard o di riferimento applicate e dei requisiti per i rapporti di monitoraggio e di verifica; </dd>
<dt>c. </dt>
<dd>il periodo di certificazione per l’attività di mitigazione;</dd>
<dt>d. </dt>
<dd>l’utilizzo autorizzato degli ITMO;</dd>
<dt>e. </dt>
<dd>se del caso, la descrizione del/i periodo/i di attuazione degli NDC durante cui è consentito trasferire e utilizzare gli ITMO;</dd>
<dt>f. </dt>
<dd>il massimo totale cumulato, in termini assoluti o relativi, dei risultati di mitigazione il cui trasferimento e utilizzo sono autorizzati; </dd>
<dt>g. </dt>
<dd>se del caso, il riferimento all’autorizzazione corrispondente dell’altra Parte;</dd>
<dt>h. </dt>
<dd>ogni condizione o criterio di eleggibilità per il trasferimento e l’utilizzo dei risultati di mitigazione; e </dd>
<dt>i </dt>
<dd>i metodi applicabili delle rettifiche di cui all’articolo 10 del presente Accordo. </dd>
</dl>
<p>2.  L’autorizzazione della Parte trasferente comprende l’identificazione dell’Ente autorizzato a effettuare trasferimenti.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Monitoraggio, verifica ed esame </a>
</h6>
<div class="collapseable"> <p>1.  Per ogni attività di mitigazione che genera gli ITMO riconosciuti in virtù del presente Accordo sono richiesti rapporti di monitoraggio e relative verifiche. Un organismo di verifica approvato da entrambe le Parti e scelto dall’Ente autorizzato a effettuare trasferimenti prepara un rapporto di verifica e inoltra i rapporti di monitoraggio e di verifica a ogni Parte.</p>
<p>2.  Ogni Parte pubblica informazioni in merito agli organismi di verifica riconosciuti.</p>
<p>3.  Ogni Parte pubblica i rapporti di monitoraggio e di verifica. </p>
<p>4.  Ogni Parte esamina i rapporti di monitoraggio e di verifica basandosi sui requisiti definiti nell’autorizzazione di cui all’articolo 6 paragrafo 1 lettera b del presente Accordo. L’autorizzazione di ogni Parte entra in vigore se non pervengono obiezioni entro 90 giorni civili a decorrere dalla data di inoltro dei rapporti di monitoraggio e di verifica da parte dell’organismo di verifica. </p>
<p>5.  Entro 90 giorni civili a decorrere dalla data di inoltro dei rapporti di monitoraggio e di verifica da parte dell’organismo di verifica, la Parte trasferente esamina se i risultati di mitigazione il cui trasferimento è autorizzato soddisfano i seguenti requisiti per il trasferimento:</p>
<dl>
<dt>a. </dt>
<dd>i risultati di mitigazione non sono oggetto di doppie contabilizzazioni con altri programmi o sistemi di mitigazione nazionali o, sulla base delle migliori informazioni disponibili, di doppie rivendicazioni con altri obiettivi, sistemi o scopi internazionali;</dd>
<dt>b. </dt>
<dd>non risultano discrepanze con le disposizioni che figurano nell’autorizzazione corrispondente; e </dd>
<dt>c. </dt>
<dd>non risulta alcuna violazione dei diritti dell’uomo o di normative nazionali della Parte trasferente nell’attuazione delle attività di mitigazione che generano i risultati di mitigazione. </dd>
</dl>
<p>La Parte trasferente pubblica una dichiarazione di esame inoltrandone una notifica alla Parte ricevente e all’Ente autorizzato a effettuare trasferimenti.</p>
<p>6.  Una volta ricevuta dalla Parte trasferente la notifica dall’esito positivo dell’esame, la Parte ricevente conferma entro 30 giorni civili che i requisiti per il trasferimento sono soddisfatti, compresa ogni condizione stabilita nell’autorizzazione. La Parte ricevente pubblica tale conferma inoltrandone una notifica alla Parte trasferente e all’Ente autorizzato a effettuare trasferimenti.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Riconoscimento dei trasferimenti  </a>
</h6>
<div class="collapseable"> <p>Ogni Parte riconosce i trasferimenti autorizzati di risultati di mitigazione per i quali sono disponibili dichiarazioni positive delle Parti conformemente all’articolo 7 paragrafi 5 e 6 del presente Accordo: </p>
<p>1.  Su richiesta dell’Ente autorizzato a effettuare trasferimenti, la Parte trasferente notifica il trasferimento all’entità ricevente e alla Parte ricevente. La notifica comprende l’identificazione dell’Ente ricevente e indicazioni sulla quantità di risultati di mitigazione trasferiti, identificativi univoci per ogni risultato di mitigazione che ne specifichino la sottostante attività di mitigazione e l’anno, il metodo applicabile per le rettifiche corrispondenti di cui all’articolo 10 del presente Accordo nonché un riferimento alla relativa autorizzazione. </p>
<p>2.  La Parte trasferente riconosce il trasferimento dei risultati di mitigazione ai sensi dell’articolo 9 come pure i risultati di mitigazione trasferiti operando le rettifiche corrispondenti ai sensi dell’articolo 10 del presente Accordo.</p>
<p>3.  La Parte ricevente riconosce i risultati di mitigazione trasferiti in quanto ITMO ai sensi dell’articolo 9 del presente Accordo. </p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Banca dati e registro </a>
</h6>
<div class="collapseable"> <p>1.  Per il riconoscimento dei trasferimenti, ogni Parte definisce e allestisce una banca dati dalle caratteristiche seguenti:</p>
<dl>
<dt>a. </dt>
<dd>è pubblica; e</dd>
<dt>b. </dt>
<dd>pubblica e aggiorna periodicamente autorizzazioni di cui all’articolo 5 paragrafo 3 del presente Accordo, notifiche e conferme di esami di cui all’articolo 7 paragrafi 5 e 6 e il riconoscimento di trasferimenti di cui all’articolo 8 paragrafi 2 e 3 del presente Accordo.</dd>
</dl>
<p>2.  Ciascuna parte può definire un registro per tracciare l’emissione, il trasferimento, l’acquisizione, la detenzione, la cancellazione e l’utilizzo delle unità nazionali che rappresentano i risultati della mitigazione autorizzati per il trasferimento e l’uso secondo il presente Accordo. Il registro comprende identificativi univoci per tutti i risultati della mitigazione riconosciuti in virtù del presente Accordo, indicazioni sull’origine delle corrispondenti attività di mitigazione e sull’anno nonché un riferimento alle autorizzazioni richieste per il riconoscimento del trasferimento di risultati di mitigazione. </p>
<p>3.  Le Parti possono definire una banca dati e/o un registro comune per lo scopo di cui al paragrafo 1 del presente articolo e/o per l’emissione, il trasferimento e il tracciamento delle unità internazionali che rappresentano gli ITMO. </p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Rettifiche corrispondenti </a>
</h6>
<div class="collapseable"> <p>Per evitare doppie contabilizzazioni di ITMO riconosciuti ai sensi del presente Accordo, ogni Parte effettua rettifiche corrispondenti conformi alle linee guida adottate nell’articolo 6 paragrafo 2 dell’Accordo di Parigi.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Rapporto </a>
</h6>
<div class="collapseable"> <p>Ogni Parte inoltra un rapporto contenente informazioni in merito all’implementazione del presente Accordo conformemente alle linee guida adottate nell’articolo 6 paragrafo 2 dell’Accordo di Parigi.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Evitare doppie contabilizzazioni nell’ambito del finanziamento climatico internazionale </a>
</h6>
<div class="collapseable"> <p>Le risorse finanziarie per l’acquisizione degli ITMO riconosciuti in virtù del presente Accordo non sono considerate assistenza fornita o mobilitata conformemente agli articoli 9, 10 e 11 dell’Accordo di Parigi, salvo disposizione diversa delle Parti del presente Accordo conformemente all’articolo 13 paragrafo 13 dell’Accordo di Parigi.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Autorità competenti </a>
</h6>
<div class="collapseable"> <p>1.  Il Regno di Thailandia ha autorizzato: </p>
<dl>
<dt>a. </dt>
<dd>il Ministero delle risorse naturali e dell’ambiente, tramite l’Ufficio delle risorse naturali nonché della politica e della pianificazione ambientale (ONEP), ad agire in suo nome per attuare il presente Accordo;</dd>
<dt>b. </dt>
<dd>l’organo pubblico incaricato di gestire il gas a effetto serra a fungere da amministratore degli standard delle attività di mitigazione e del registro.</dd>
</dl>
<p>2.  La Confederazione Svizzera ha autorizzato il Dipartimento federale dell’ambiente, dei trasporti, dell’energia e delle comunicazioni, rappresentato dall’Ufficio federale dell’ambiente (UFAM), ad agire in suo nome per attuare il presente Accordo.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Preoccupazione comune </a>
</h6>
<div class="collapseable"> <p>Le Parti convengono di unire i loro sforzi per combattere la corruzione e, in particolare, dichiarano che ogni regalo, offerta, pagamento, rimunerazione o vantaggio di qualsivoglia tipo e destinato a chiunque, direttamente o indirettamente, per ottenere un’autorizzazione o il riconoscimento di un trasferimento di cui al presente Accordo è considerato atto illegale o pratica di corruzione. Qualsivoglia atto di questo tipo rappresenta un motivo sufficiente per sospendere il riconoscimento di trasferimenti conformemente all’articolo 19 del presente Accordo. Le Parti si informano a vicenda senza indugio in caso di sospetto fondato di atto illegale o pratica di corruzione. </p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Entrata in vigore </a>
</h6>
<div class="collapseable"> <p>Il presente Accordo entra in vigore 60 giorni dopo la firma delle Parti.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Emendamenti </a>
</h6>
<div class="collapseable"> <p>Qualsivoglia emendamento o modifica al presente Accordo richiede la forma scritta e l’accordo di entrambe le Parti. </p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Risoluzione delle controversie </a>
</h6>
<div class="collapseable"> <p>Eventuali controversie tra le Parti in merito all’interpretazione o all’applicazione del presente Accordo sono risolte amichevolmente per via diplomatica tramite negoziati diretti.</p>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Denuncia del presente Accordo </a>
</h6>
<div class="collapseable"> <p>1.  Ogni Parte può denunciare il presente Accordo mediante notifica scritta all’altra Parte. Tale denuncia entra in vigore dopo quattro anni civili a decorrere dal termine del periodo di attuazione dell’NDC durante il quale la denuncia è stata notificata, ovvero al più presto il 1° gennaio 2035.</p>
<p>2.  La Parte trasferente informa senza indugio gli Enti autorizzati a effettuare i trasferimenti in merito alla denuncia dell’Accordo.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Sospensione del riconoscimento di trasferimenti </a>
</h6>
<div class="collapseable"> <p>1.  Ogni Parte può sospendere il riconoscimento di un trasferimento se: </p>
<dl>
<dt>a. </dt>
<dd>l’altra Parte non rispetta l’articolo 4 paragrafo 2 dell’Accordo di Parigi, tenuto conto che la valutazione del mancato rispetto si fonda sulle considerazioni pertinenti fatte dal comitato istituito conformemente all’articolo 15 dell’Accordo di Parigi;</dd>
<dt>b. </dt>
<dd>l’altra Parte non rispetta le disposizioni degli articoli 5, 7, 10, 11 o 12 del presente Accordo.</dd>
</dl>
<p>2.  La sospensione del riconoscimento di trasferimenti, compresa la motivazione della sospensione, è comunicata all’altra Parte mediante notifica scritta e concede la possibilità all’altra Parte di fornire una giustificazione alla sua inadempienza o di proporre una soluzione. In assenza di una giustificazione accettata o di una proposta di soluzione approvata mutualmente, la sospensione entra in vigore dopo 30 giorni civili a decorrere dalla data di ricezione della notifica scritta o in seguito, secondo quanto specificato in detta notifica. </p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Estinzione </a>
</h6>
<div class="collapseable"> <p>1.  Il presente Accordo e tutte le autorizzazioni in virtù del presente Accordo si estinguono nel momento in cui una delle Parti si ritira dall’Accordo di Parigi.</p>
<p>2.  L’estinzione entra in vigore il giorno stesso dell’entrata in vigore del ritiro della Parte dall’Accordo di Parigi.</p>
<p>Fatto a Berna, il 24 giugno 2022, in due originali in lingua inglese, thai e tedesca, ogni testo facente ugualmente fede. In caso di divergenze prevale la versione inglese.</p>
<p></p>
<div class="table"><table border="1">
			
			
			<tr>
				
				
				<td>
					
					<p>Per la <br>Confederazione Svizzera:</p>
					<p>Simonetta Sommaruga</p>
				</td>
				<td>
					
					<p>Per il <br>Regno di Thailandia:</p>
					<p>Varawut Silpa-archa</p>
				</td>
			</tr>
		</table></div>
</div></article></main>
</div></body>
</html>
