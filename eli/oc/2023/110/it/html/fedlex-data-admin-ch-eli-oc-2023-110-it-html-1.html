<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-oc-2023-110-it-docx</title>
</head>
<body><div id="lawcontent">
<div id="preface">
<p class=" man-font-style-italic ">Traduzione</p>
<h1 class="erlasstitel botschafttitel ">Convenzione del 10 luglio 2014 <br>tra la Confederazione Svizzera e l’Islanda per evitare le doppie imposizioni in materia di imposte sul reddito e sul patrimonio<br>Accordo amichevole <br>tra l’autorità competente della Confederazione Svizzera e l’autorità competente della Repubblica d’Islanda</h1>
<p>Concluso il 15 dicembre 2022<br>Entrato in vigore il 16 dicembre 2022</p>
</div>
<div id="preamble">
<p>1.  Le autorità competenti della Confederazione Svizzera e della Repubblica d’Islanda hanno concluso il seguente Accordo amichevole relativo a una modifica della Convenzione del 10 luglio 2014<sup><a href="#fn-d6e22" id="fnbck-d6e22">1</a></sup> tra la Confederazione Svizzera e l’Islanda per evitare le doppie imposizioni in materia di imposte sul reddito e sul patrimonio (di seguito «Convenzione») secondo la Convenzione multilaterale per l’attuazione di misure relative alle convenzioni fiscali finalizzate a prevenire l’erosione della base imponibile e il trasferimento degli utili (di seguito «Convenzione BEPS»<sup><a href="#fn-d6e32" id="fnbck-d6e32">2</a></sup>). Il presente Accordo amichevole è concluso secondo l’articolo 25 paragrafo 3 della Convenzione e l’articolo 32 paragrafo 1 della Convenzione BEPS.</p>
<p>2.  Con riserva delle modifiche delle riserve e notifiche dei due Stati contraenti ai fini della Convenzione BEPS, la Convenzione è modificata dalla Convenzione BEPS come indicato nell’allegato 1.</p>
<p>3.  L’autorità competente svizzera notifica il 16 dicembre 2022 all’autorità competente islandese e al Depositario della Convenzione BEPS il completamento delle procedure interne secondo l’articolo 35 paragrafo 7 della Convenzione BEPS.</p>
<p>4.  L’Accordo amichevole si applica:</p>
<dl>
<dt>a) </dt>
<dd>con riferimento alle imposte trattenute alla fonte sulle somme pagate o accreditate, quando il fatto generatore di tali imposte si verifica il, o successivamente al 1° gennaio 2024;</dd>
<dt>b) </dt>
<dd>con riferimento a tutte le altre imposte, per le imposte prelevate con riferimento ai periodi d’imposta che iniziano il, o dopo il, 15 luglio 2023; </dd>
<dt>c) </dt>
<dd>nonostante le lettere a) e b), le disposizioni del paragrafo 1 dell’articolo 25 (Procedura amichevole) della Convenzione entrano in vigore per le richieste formulate il, o successivamente al 15 gennaio 2023.</dd>
</dl>
<p></p>
<div class="table"><table border="1">
			
			
			<tr>
				
				
				<td>
					
					<p>Berna, 15 dicembre 2022</p>
					<p>Per l’autorità competente della <br>Confederazione Svizzera:</p>
					<p>Pascal Duss</p>
				</td>
				<td>
					
					<p>Reykjavik, 15 dicembre 2022</p>
					<p>Per l’autorità competente della<br>Repubblica d’Islanda:</p>
					<p>Vilmar Freyer Sævarsson</p>
				</td>
			</tr>
		</table></div>
<div class="footnotes">
<p id="fn-d6e22"><sup><a href="#fnbck-d6e22">1</a></sup> <a href="https://fedlex.data.admin.ch/eli/cc/2015/793" target="_blank">RS <b>0.672.944.51</b></a></p>
<p id="fn-d6e32"><sup><a href="#fnbck-d6e32">2</a></sup> <a href="https://fedlex.data.admin.ch/eli/cc/2020/486" target="_blank">RS <b>0.671.1</b></a></p>
</div>
</div>
<div id="annex">
<section id="annex_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_1">Allegato 1</a>
</h1>
<div class="collapseable"><section id="annex_1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_1/lvl_u1">Modifica della Convenzione del 10 luglio 2014 tra la Confederazione Svizzera e l’Islanda<i> </i>per evitare le doppie imposizioni<i> </i>in materia di imposte sul reddito e sul patrimonio<i> </i>(di seguito «Convenzione») secondo la Convenzione multilaterale per l’attuazione di misure relative alle convenzioni fiscali finalizzate a prevenire l’erosione della base imponibile e il trasferimento degli utili (di seguito «Convenzione BEPS»)</a>
</h2>
<div class="collapseable"></div></section></div></section><section id="lvl_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_I">I</a>
</h1>
<div class="collapseable">
<p>Conformemente all’articolo 6 (Scopo di un Accordo fiscale coperto) della Convenzione BEPS, il paragrafo seguente è aggiunto al preambolo della Convenzione:</p>
<p>«nell’intento di eliminare la doppia imposizione con riferimento alle imposte oggetto della presente Convenzione senza creare opportunità di non imposizione o di ridotta imposizione attraverso l’evasione o l’elusione fiscale (incluse le strategie di abuso dei trattati fiscali («treaty-shopping») finalizzate a ottenere i benefici previsti dalla presente Convenzione a beneficio indiretto di residenti in Stati e Giurisdizioni terzi)»,</p>
<p class=" man-font-style-italic ">«Il Consiglio federale svizzero e il Governo dell’Islanda,</p>
<p>desiderosi di concludere una convenzione per evitare le doppie imposizioni in materia di imposte sul reddito e sul patrimonio,</p>
<p>nell’intento di eliminare la doppia imposizione con riferimento alle imposte oggetto della presente Convenzione senza creare opportunità di non imposizione o di ridotta imposizione attraverso l’evasione o l’elusione fiscale (incluse le strategie di abuso dei trattati fiscali («treaty-shopping») finalizzate a ottenere i benefici previsti dalla presente Convenzione a beneficio indiretto di residenti in Stati e Giurisdizioni terzi),</p>
<p class=" man-font-style-italic ">hanno convenuto quanto segue:»</p>
</div></section><section id="lvl_II"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_II">II</a>
</h1>
<div class="collapseable">
<p>Conformemente all’articolo 5 paragrafo 2 (Applicazione dei metodi per l’eliminazione della doppia imposizione) della Convenzione BEPS, il seguente nuovo paragrafo 4 è aggiunto all’articolo 23 della Convenzione:</p>
<p>«4.  Le disposizioni della lettera a del paragrafo 2 non si applicano ai redditi o al patrimonio di un residente della Svizzera se l’Islanda applica le disposizioni della presente Convenzione per esentare questi redditi o questo patrimonio dall’imposta oppure applica a questi redditi le disposizioni di cui al paragrafo 2 dell’articolo 10 o le disposizioni di cui al paragrafo 2 dell’articolo 12.»</p>
</div></section><section id="lvl_III"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_III">III</a>
</h1>
<div class="collapseable">
<p>Conformemente all’articolo 16 (Procedura amichevole) della Convenzione BEPS, il primo periodo del paragrafo 1 dell’articolo 25 della Convenzione è abrogato e sostituito dal periodo seguente:</p>
<p>«1.  Se ritiene che le misure adottate da uno o da entrambi gli Stati contraenti comportano o comporteranno per lei un’imposizione non conforme alle disposizioni della presente Convenzione, una persona può, indipendentemente dai mezzi giuridici previsti dalla legislazione nazionale di detti Stati, sottoporre il suo caso all’autorità competente di uno dei due Stati contraenti.»</p>
</div></section><section id="lvl_IV"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_IV">IV</a>
</h1>
<div class="collapseable">
<p>Conformemente all’articolo 7 (Prevenzione dell’abuso dei trattati) della Convenzione BEPS, il paragrafo 4 del Protocollo della Convenzione è abrogato e il seguente nuovo articolo 27<i>a</i> è aggiunto alla Convenzione:</p>
<p>«<i>Art. 27a</i><b> </b>Diritto ai benefici</p>
<p>Nonostante le altre disposizioni della presente Convenzione, un beneficio ai sensi della presente Convenzione non è concesso in relazione a un elemento di reddito o di patrimonio, se è ragionevole concludere, tenuto conto di tutti i fatti e di tutte le circostanze pertinenti, che l’ottenimento di tale beneficio era uno degli scopi principali di qualsiasi accordo, strumento o transazione che ha portato direttamente o indirettamente a tale beneficio, a meno che venga stabilito che la concessione di tale beneficio in dette circostanze sarebbe conforme all’oggetto e allo scopo delle pertinenti disposizioni della presente Convenzione.»</p>
</div></section><section id="lvl_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_V">V</a>
</h1>
<div class="collapseable"><p>I paragrafi 5, 6 e 7 del Protocollo diventano i paragrafi 4, 5 e 6.</p></div></section>
</div>
</div></body>
</html>
