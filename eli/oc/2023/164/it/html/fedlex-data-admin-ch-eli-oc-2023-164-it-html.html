<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-oc-2023-164-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Regolamento di esecuzione<br>della Convenzione sul brevetto europeo</h1>
<h2 class="erlasskurztitel ">(RE CBE 2000)</h2>
<p>RS <b>0.232.142.21</b>; RU <b>2007</b> 6541</p>
</div>
<div id="preamble"></div>
<div id="annex">
<h1>Modifica del regolamento di esecuzione</h1>
<p>Approvata dal Consiglio d’amministrazione il 12 ottobre 2022<br>Entrata in vigore il 1° febbraio e il 1° novembre 2023</p>
<p class=" man-font-style-italic ">Traduzione</p>
<p>Il Consiglio d’amministrazione dell’Organizzazione europea dei brevetti,</p>
<p>vista la Convenzione sul brevetto europeo (di seguito «CBE»)<sup><a href="#fn-d6e30" id="fnbck-d6e30">1</a></sup>,<br>in particolare l’articolo 33 capoverso 1 lettera c;<br>vista la proposta del presidente dell’Ufficio europeo dei brevetti;<br>visto il parere del Comitato «Diritto dei brevetti»,</p>
<p>decide:</p>
<p><b>Art. 1</b></p>
<p class=" man-font-style-italic ">ll regolamento di esecuzione della CBE è modificato come segue:</p>
<p>1)  La regola 46 è abrogata. </p>
<p>2)  Il nuovo testo del titolo della regola 49 è il seguente: «Presentazione dei documenti della domanda».</p>
<p>3)  Il nuovo testo della regola 49 paragrafo 2 è il seguente: </p>
<p>«(2)  Il Presidente dell’Ufficio europeo dei brevetti stabilisce le condizioni formali per la presentazione dei documenti della domanda.» </p>
<p>4)  I paragrafi 3–12 della regola 49 sono abrogati. </p>
<p>5)  Il nuovo testo della regola 50 paragrafo 1 è il seguente:</p>
<p>«(1)  Le disposizioni delle regole 42, 43 e 47–49 si applicano ai documenti che sostituiscono documenti della domanda di brevetto europeo. Le disposizioni della regola 49 paragrafo 2 si applicano inoltre alle traduzioni delle rivendicazioni di cui alla regola 71.»</p>
<p>6)  Il nuovo testo della regola 50 paragrafo 2 è il seguente: </p>
<p>«(2)  Il Presidente dell’Ufficio europeo dei brevetti stabilisce le condizioni formali per tutti gli altri documenti che non rientrano nella documentazione della domanda.»</p>
<p>7)  Il nuovo testo della regola 57 lettera i è il seguente:</p>
<dl>
<dt>«i) </dt>
<dd>la domanda soddisfa le condizioni previste dalla regola 49 paragrafo 1 e le condizioni stabilite dal Presidente dell’Ufficio europeo dei brevetti in virtù della regola 49 paragrafo 2;»</dd>
</dl>
<p>8)  Il nuovo testo della regola 65 è il seguente: </p>
<p>«Subito dopo la sua redazione, il rapporto di ricerca europea è trasmesso al richiedente. L’Ufficio europeo dei brevetti rende accessibili le copie di tutti i documenti citati.»</p>
<p>9)  Il nuovo testo della regola 82 paragrafo 2 è il seguente: </p>
<p>«(2)  In caso di disaccordo sul testo notificato dalla divisione di opposizione, l’esame dell’opposizione può essere proseguito. Nel caso contrario, la divisione di opposizione, trascorso il termine di cui al paragrafo 1, invita il titolare del brevetto europeo a pagare entro il termine di tre mesi la tassa dovuta e a presentare una traduzione delle rivendicazioni modificate nelle due lingue dell’Ufficio europeo dei brevetti diverse da quella della procedura. Se in una procedura orale sono state prese decisioni ai sensi dell’articolo 106 paragrafo 2 o dell’articolo 111 paragrafo 2 sulla base di documenti non conformi alle condizioni stabilite dal Presidente dell’Ufficio europeo dei brevetti in virtù della regola 49 paragrafo 2 applicabili, il titolare del brevetto è invitato a pre-sentare la versione modificata entro il termine di tre mesi in una forma conforme a tali condizioni.»</p>
<p>10)  Il nuovo testo della regola 126 paragrafo 2 è il seguente: </p>
<p>«(2)  La notifica fatta in conformità con il paragrafo 1 è considerata consegnata al destinatario nel giorno in cui è datato il documento da notificare, a meno che questo non gli sia pervenuto. In caso di contestazione sull’avvenuta notifica del documento, spetta all’Ufficio europeo dei brevetti provare che il documento è giunto a destinazione e stabilire la data della sua consegna al destinatario. Se l’Ufficio europeo dei brevetti dimostra che il documento è stato ricevuto dal destinatario più di sette giorni dopo la data che esso porta, il termine stabilito in base al ricevimento fittizio del documento, che rappresenta l’evento considerato ai sensi della regola 131 paragrafo 2, è prorogato di un numero di giorni pari al numero di giorni di ritardo con il quale questo documento è stato ricevuto.»</p>
<p>11)  Il nuovo testo della regola 127 paragrafo 2 è il seguente: </p>
<p>«(2)  Se la notifica è fatta mediante mezzi elettronici di comunicazione il documento elettronico è considerato consegnato al destinatario nel giorno in cui è datato, a meno che il documento da notificare non gli sia pervenuto. In caso di contestazione sull’avvenuta notifica del documento, spetta all’Ufficio europeo dei brevetti provare che il documento elettronico è giunto a destinazione e stabilire la data della sua consegna al destinatario. Se l’Ufficio europeo dei brevetti dimostra che il documento elettronico è stato ricevuto dal destinatario più di sette giorni dopo la data che esso porta, il termine stabilito in base al ricevimento fittizio del documento, che rappresenta l’evento considerato ai sensi della regola 131 paragrafo 2, è prorogato di un numero di giorni pari al numero di giorni di ritardo con il quale questo documento è stato ricevuto.»</p>
<p>12)  Il nuovo testo della regola 131 paragrafo 2 è il seguente: </p>
<p>«(2)  Il termine decorre dal giorno che segue quello in cui si è prodotto l’evento in base al quale l’inizio del termine è stabilito, evento che può essere un atto oppure la scadenza di un termine anteriore. Salvo disposizioni contrarie, nel caso in cui l’atto è una notifica, l’evento considerato è il ricevimento fittizio del documento notificato.» </p>
<p><b>Art. 2</b></p>
<p>Le nuove regole 46, 49, 50, 57, 65 e 82 come modificate dall’articolo 1 della presente decisione entrano in vigore il 1° febbraio 2023.</p>
<p>Le nuove regole 126, 127 e 131 come modificate dall’articolo 1 della presente decisione entrano in vigore il 1° novembre 2023.</p>
<p><b>Art. 3</b></p>
<p>Le nuove regole 46, 49, 50, 57 e 82 come modificate dall’articolo 1 della presente decisione si applicano a tutti i documenti presentati all’Ufficio europeo dei brevetti a decorrere dal 1° febbraio 2023.</p>
<p>Le regole 126, 127 e 131 come modificate dall’articolo 1 della presente decisione si applicano a tutti i documenti consegnati all’Ufficio europeo dei brevetti a decorrere dal 1° novembre 2023.</p>
<p>Fatto a Monaco il 12 ottobre 2022.</p>
<p></p>
<div class="table"><table border="1">
			
			
			<tr>
				
				
				<td>
					
					<p></p>
				</td>
				<td>
					
					<p>Per il Consiglio d’amministrazione:</p>
					<p>Il presidente</p>
				</td>
			</tr>
		</table></div>
<p></p>
</div>
</div></body>
</html>
