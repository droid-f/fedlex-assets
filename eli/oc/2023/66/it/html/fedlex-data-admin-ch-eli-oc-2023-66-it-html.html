<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-oc-2023-66-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Regolamento di esecuzione <br>del Protocollo relativo all’Accordo di Madrid per la registrazione internazionale dei marchi</h1>
<p>RS <b>0.232.112.21</b>; RU <b>2020</b> 1667</p>
</div>
<div id="preamble"></div>
<div id="annex">
<h1>Modifiche del Regolamento di esecuzione </h1>
<p>Entrate in vigore il 1° novembre 2021</p>
<p class=" man-font-style-italic ">Traduzione</p>
<h1>Capitolo 4:<br>Fatti sopravvenuti fra le parti contraenti che incidono sulle registrazioni internazionali</h1>
<p>[...]</p>
<p><b>Regola 21</b> Sostituzione di una registrazione nazionale o regionale con una registrazione internazionale</p>
<p>1)  [Domanda e notifica]</p>
<p>A partire dalla data della notifica della registrazione internazionale o della designazione successiva, secondo il caso, il titolare può presentare direttamente all’Ufficio di una parte contraente designata una domanda intesa a far sì che tale Ufficio annoti la registrazione internazionale nel proprio registro, in conformità dell’articolo 4<sup>bis</sup>.2) del Protocollo. Quando, in seguito a tale domanda, l’Ufficio ha annotato nel proprio registro il fatto che una registrazione nazionale o regionale oppure delle registrazioni nazionali o regionali, secondo il caso, sono state sostituite da una registrazione internazionale, tale Ufficio lo notifica all’Ufficio internazionale. Tale notifica indica:</p>
<dl>
<dt>i) </dt>
<dd>il numero della registrazione internazionale considerata; </dd>
<dt>ii) </dt>
<dd>quando la sostituzione riguarda soltanto uno o taluni dei prodotti e servizi elencati nella registrazione internazionale, tali prodotti e servizi; e</dd>
<dt>iii) </dt>
<dd>la data e il numero di deposito, la data e il numero di registrazione e, all’occorrenza, la data di priorità della registrazione nazionale o regionale o delle registrazioni nazionali o regionali che sono state sostituite dalla registrazione internazionale. </dd>
</dl>
<p>La notifica può anche includere informazioni su qualsiasi altro diritto acquisito in seguito a questa registrazione nazionale o regionale o a queste registrazioni nazionali o regionali.</p>
<p>2)  [Iscrizione] </p>
<dl>
<dt>a) </dt>
<dd>L’Ufficio internazionale iscrive nel registro internazionale le indicazioni notificate in virtù dell’alinea 1 e ne informa il titolare.</dd>
<dt>b) </dt>
<dd>Le indicazioni notificate in virtù dell’alinea 1 sono iscritte alla data di ricezione da parte dell’Ufficio internazionale di una notifica che soddisfi le condizioni richieste. </dd>
</dl>
<p>3)  [Precisazioni ulteriori relative alla sostituzione]</p>
<dl>
<dt>a) </dt>
<dd>La protezione del marchio oggetto della registrazione internazionale non può essere rifiutata, neppure parzialmente, sulla base di una registrazione nazionale o regionale considerata sostituita da tale registrazione internazionale.</dd>
<dt>b) </dt>
<dd>Una registrazione nazionale o regionale e la registrazione internazionale che l’ha sostituita possono coesistere. Il titolare non può essere obbligato a rinunciare a una registrazione nazionale o regionale considerata sostituita da una registrazione internazionale o a chiederne la radiazione e, se lo desidera, dovrebbe essere autorizzato a rinnovarla in conformità della legislazione nazionale o regionale applicabile.</dd>
<dt>c) </dt>
<dd>Prima di annotare la registrazione internazionale nel proprio registro, l’Ufficio di una parte contraente designata esamina la domanda di cui all’alinea 1 al fine di determinare se le condizioni di cui all’articolo 4<sup>bis</sup>.1) del Protocollo sono soddisfatte. </dd>
<dt>d) </dt>
<dd>I prodotti e servizi interessati dalla sostituzione elencati nella registrazione nazionale o regionale devono essere coperti da quelli elencati nella registrazione internazionale. La sostituzione può interessare anche solo determinati prodotti e servizi elencati nella registrazione nazionale o regionale.</dd>
<dt>e) </dt>
<dd>Una registrazione nazionale o regionale è considerata sostituita da una registrazione internazionale a partire dalla data nella quale tale registrazione entra in vigore in conformità dell’articolo 4.1).a) del Protocollo.</dd>
</dl>
<p>[...]</p>
<h1>Capitolo 9:<br>Disposizioni diverse</h1>
<p>[...]</p>
<p><b>Regola 40</b> Entrata in vigore; disposizioni transitorie</p>
<p>[...]</p>
<p>7)  [Disposizione transitoria relativa alla sostituzione parziale]</p>
<p>Nessun Ufficio è tenuto ad applicare il secondo periodo della regola 21.3)d) prima del 1° febbraio 2025.</p>
<p></p>
</div>
</div></body>
</html>
