<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-oc-2023-140-it-docx</title>
</head>
<body><div id="lawcontent">
<div id="preface">
<h1 class="erlasstitel botschafttitel ">Regolamento d’esecuzione comune<br>all’Atto del 1999 e all’Atto del 1960 relativi <br>all’Accordo dell’Aja</h1>
<p>RS <b>0.232.121.42</b>; RU <b>2006</b> 1375</p>
</div>
<div id="preamble"></div>
<div id="annex">
<h1>Modifiche del Regolamento d’esecuzione comune</h1>
<p>Adottate dall’Assemblea dell’Unione dell’Aja il 22 luglio 2022<br>Entrate in vigore il 1° aprile 2023</p>
<p class=" man-font-style-italic ">Traduzione</p>
<h1>Tabella delle modifiche</h1>
<p>Regola 21</p>
<p>Regola 26</p>
<p>[…]</p>
<h1>Capitolo 4:<br>Modifiche e rettifiche</h1>
<p><b>Regola 21</b><b> </b>Iscrizione di una modifica</p>
<p>1)  [<i>Presentazione della domanda</i>]</p>
<dl>
<dt>a) </dt>
<dd>La domanda d’iscrizione di una modifica deve essere presentata all’Ufficio internazionale sul modulo ufficiale appropriato, se tale domanda concerne:<dl>
<dt>i) </dt>
<dd>un cambiamento del titolare della registrazione internazionale per tutti o per una parte dei disegni o modelli industriali oggetto della registrazione internazionale;</dd>
<dt>ii) </dt>
<dd>un cambiamento del nome o dell’indirizzo del titolare;</dd>
<dt>iii) </dt>
<dd>una rinuncia alla registrazione internazionale nei confronti di una, di più o della totalità delle parti contraenti designate;</dd>
<dt>iv) </dt>
<dd>una limitazione, nei confronti di una, di più o della totalità delle parti contraenti designate, riguardante tutti o una parte dei disegni o modelli industriali oggetto della registrazione internazionale;</dd>
<dt>v) un cambiamento del nome o dell’indirizzo del rappresentante.</dt>
<dd class="clearfix"></dd>
</dl>
</dd>
</dl>
<p>[…]</p>
<p>2)  [<i>Contenuto della domanda</i>]</p>
<dl>
<dt>a)  </dt>
<dd>La domanda d’iscrizione di una modifica deve contenere o indicare, oltre alla modifica richiesta:<dl>
<dt>i) </dt>
<dd>il numero della registrazione internazionale in questione;</dd>
<dt>ii) </dt>
<dd>il nome del titolare o il nome del rappresentante se la modifica riguarda il nome e l’indirizzo del rappresentante;</dd>
<dt>iii) </dt>
<dd>in caso di cambiamento del titolare della registrazione internazionale, il nome e l’indirizzo, indicati conformemente alle istruzioni amministrative, nonché l’indirizzo di posta elettronica del nuovo proprietario della registrazione internazionale;</dd>
<dt>iv) </dt>
<dd>in caso di cambiamento del titolare della registrazione internazionale, la o le parti contraenti nei confronti delle quali il nuovo proprietario adempie le condizioni per essere il titolare di una registrazione internazionale;</dd>
<dt>v) </dt>
<dd>in caso di cambiamento del titolare della registrazione internazionale che non concerne tutti i disegni o modelli industriali e tutte le parti contraenti, i numeri dei disegni o modelli industriali e le parti contraenti designate interessate dal cambiamento del titolare; e</dd>
<dt>vi) </dt>
<dd>l’importo degli emolumenti pagati e il modo di pagamento oppure le istruzioni atte a permettere il prelievo di tale importo dal conto aperto presso l’Ufficio internazionale, nonché l’identità dell’autore del pagamento o delle istruzioni. </dd>
</dl>
</dd>
<dt>b)  </dt>
<dd>La domanda d’iscrizione di un cambiamento del titolare della registrazione internazionale può essere accompagnata da una comunicazione di costituzione di un rappresentante per il nuovo titolare. Sempreché siano adempiute le condizioni enunciate alla regola 3.2)b) e c), la data a partire dalla quale la costituzione di un rappresentante ha effetto è la data di iscrizione del cambiamento del titolare conformemente al capoverso 6)b). In tal caso, l’iscrizione del cambiamento del titolare nel registro internazionale indica la costituzione di un rappresentante.</dd>
</dl>
<p>[…]</p>
<h1>Capitolo 6:<br>Pubblicazione</h1>
<p><b>Regola 26</b><b> </b>Pubblicazione</p>
<p>1)  [<i>Informazioni concernenti le registrazioni internazionali</i>] L’Ufficio internazionale pubblica nel bollettino i dati pertinenti relativi:</p>
<dl>
<dt>i) </dt>
<dd>alle registrazioni internazionali, conformemente alla regola 17;</dd>
<dt>ii) </dt>
<dd>ai rifiuti, indicando se il riesame o il ricorso è possibile, ma senza pubblicare i motivi del rifiuto, e alle altre comunicazioni iscritte in virtù delle regole 18.5) e 18<sup>bis</sup>.3);</dd>
<dt>iii) </dt>
<dd>alle invalidazioni iscritte in virtù della regola 20.2);</dd>
<dt>iv) </dt>
<dd>ai cambiamenti iscritti in virtù della regola 21;</dd>
<dt>iv<sup>bis</sup>) alle costituzioni di rappresentanti iscritte in virtù della regola 3.3)a), tranne se sono pubblicate in virtù dei capoversi i) o iv), e alle loro cancellazioni fatte salve le cancellazioni d’ufficio in virtù della regola 3.5)a);</dt>
<dd class="clearfix"></dd>
<dt>v) </dt>
<dd>alle rettifiche effettuate in virtù della regola 22;</dd>
<dt>vi) </dt>
<dd>ai rinnovi iscritti in virtù della regola 25.1);</dd>
<dt>vii) </dt>
<dd>alle registrazioni internazionali che non sono state rinnovate;</dd>
<dt>viii) </dt>
<dd>alle cancellazioni iscritte in virtù della regola 12.3)d);</dd>
<dt>ix) </dt>
<dd>alle dichiarazioni secondo cui un cambiamento di titolare è senza effetti e al ritiro di tali dichiarazioni iscritte in virtù della regola 21<sup>bis</sup>.</dd>
</dl>
<p>[…]</p>
<p>3)  [<i>Modalità di pubblicazione del Bollettino</i>] Il Bollettino è pubblicato sul sito Internet dell’Organizzazione. La pubblicazione di ogni numero del Bollettino sostituisce l’invio del Bollettino di cui agli articoli 10.3)b), 16.4) e 17.5) dell’Atto del 1999 e all’articolo 6.3)b) dell’Atto del 1960, e ai fini dell’articolo 8.2) dell’Atto del 1960, si ritiene che il Bollettino perviene ad ognuno degli Uffici interessati il giorno della sua pubblicazione sul sito Internet dell’Organizzazione.</p>
<p>[…]</p>
<p></p>
</div>
</div></body>
</html>
