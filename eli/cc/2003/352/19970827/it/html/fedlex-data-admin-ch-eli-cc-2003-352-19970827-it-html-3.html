<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.741.619.334 --><p class="srnummer ">0.741.619.334 </p>
<p class="ref "> RU <b>2003</b> 2429 </p>
<p class="man-template-tab-krpr-kurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo<br>tra il Consiglio federale svizzero e <br>il Governo della Repubblica di Estonia <br>relativo ai trasporti transfrontalieri su strada di persone e merci</h1>
<p class="erlasssubtitel ">Concluso il 25 giugno 1997<br>Entrato in vigore con scambio di note il 27 agosto 1997</p>
<p class="erlassdatum "> (Stato 5  agosto 2003)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Il testo originale tedesco è pubblicato sotto lo stesso numero nell’ediz. ted. della presente Raccolta.</p></div>
</div>
<div id="preamble"><div>
<p class="man-template-autor ">Il Consiglio federale svizzero<br>e<br>il Governo della Repubblica di Estonia,</p>
<p class="absatz09pt ">qui di seguito detti «Parti contraenti»,</p>
<p class="absatz ">animati dal desiderio di facilitare i trasporti su strada di persone e merci tra i due Stati e in transito attraverso il loro territorio,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> <b></b>Campo d’applicazione</a>
</h6>
<div class="collapseable"><p class="absatz ">Le disposizioni del presente Accordo si applicano ai trasporti di persone e di merci che, in provenienza o a destinazione del territorio di una Parte contraente o in transito attraverso uno di questi territori, sono effettuati per mezzo di veicoli immatricolati nel territorio dell’altra Parte contraente.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Definizioni</a>
</h6>
<div class="collapseable">
<p class="absatz ">Ai sensi del presente Accordo i termini seguenti designano:</p>
<p class="absatz ">1.  «trasportatore» una persona fisica o giuridica che, in Svizzera o nella Repubblica di Estonia, ha il diritto di effettuare trasporti di persone o di merci su strada conformemente alle prescrizioni in vigore nel suo Stato;</p>
<p class="absatz ">2.  «veicolo» un veicolo stradale a propulsione meccanica nonché eventualmente il suo rimorchio o semirimorchio adibiti al e immatricolati per il trasporto di</p>
<dl>
<dt>a) </dt>
<dd>oltre nove viaggiatori seduti, conducente compreso;</dd>
<dt>b) </dt>
<dd>merci.</dd>
</dl>
<p class="absatz ">3.  «autorizzazione» ogni licenza, concessione o autorizzazione richiesta, secondo le prescrizioni nazionali delle Parti contraenti;</p>
<p class="absatz ">4.  «trasporti di linea» il trasporto regolare, secondo un orario, di persone su un tragitto approvato, sempre che i viaggiatori possano essere presi a bordo e fatti scendere a fermate prestabilite;</p>
<p class="absatz ">5.  «servizi pendolari» i viaggi di andata e ritorno effettuati sempre tra il medesimo punto di partenza e il medesimo punto di arrivo, sempre che i viaggiatori siano stati precedentemente riuniti in gruppi;</p>
<p class="absatz ">6.  «trasporti occasionali» i trasporti che non corrispondono né alla definizione dei trasporti di linea né a quella dei trasporti pendolari;</p>
<p class="absatz ">7.  «cabotaggio» i trasporti tra due luoghi qualsiasi nel territorio di una Parte contraente effettuati da veicoli immatricolati nel territorio dell’altra Parte contraente.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Trasporti di persone</a>
</h6>
<div class="collapseable">
<p class="absatz ">1.  I trasporti occasionali di persone che adempiono le condizioni seguenti sono esenti dall’obbligo dell’autorizzazione:</p>
<dl>
<dt>a) </dt>
<dd>il trasporto delle stesse persone con lo stesso veicolo durante tutto il viaggio i cui punti di partenza e di arrivo sono situati nello Stato in cui il veicolo è immatricolato, sempre che nessuna persona sia presa a bordo o fatta scendere lungo il percorso o alle fermate situate fuori di detto Stato (circuito a porte chiuse); o</dd>
<dt>b) </dt>
<dd>il trasporto di gruppi di persone da un luogo situato nello Stato in cui il veicolo è immatricolato a un luogo situato nel territorio dell’altra Parte contraente, sempre che il veicolo ritorni vuoto nello Stato in cui è immatricolato; o</dd>
<dt>c) </dt>
<dd>il trasporto di gruppi di persone da un luogo situato nel territorio dell’altra Parte contraente a un luogo situato nello Stato d’immatricolazione del veicolo, a condizione che il servizio sia preceduto da un viaggio a vuoto all’andata e che i viaggiatori:<dl>
<dt>– </dt>
<dd>prima dell’arrivo nel territorio in cui sono presi a bordo vengano riuniti in gruppi con un contratto di trasporto; o</dd>
<dt>– </dt>
<dd>precedentemente siano stati condotti dallo stesso trasportatore, alle condizioni elencate nella lettera b, nell’altro Stato contraente e ora siano trasportati in un altro Paese; o</dd>
<dt>– </dt>
<dd>siano invitati a recarsi nel territorio dell’altra Parte contraente, le spese di trasporto essendo a carico dell’invitante. I viaggiatori devono formare una cerchia omogenea di persone che non può essere stata raggruppata unicamente in vista di questo viaggio.</dd>
</dl>
</dd>
<dt>d) </dt>
<dd>i viaggi in transito attraverso il territorio dell’altra Parte contraente.</dd>
</dl>
<p class="absatz ">2.  I viaggi pendolari che adempiono le condizioni seguenti sono esenti dall’obbligo dell’autorizzazione:</p>
<dl>
<dt>a) </dt>
<dd>i viaggi pendolari con alloggio a destinazione del territorio dell’altra Parte contraente;</dd>
<dt>b) </dt>
<dd>i viaggi pendolari con alloggio in transito attraverso il territorio dell’altra Parte contraente; nonché</dd>
<dt>c) </dt>
<dd>i viaggi a vuoto dei veicoli che sono effettuati in rapporto con i viaggi pendolari.</dd>
</dl>
<p class="absatz ">3.  I trasporti di cui ai numeri 1 e 2 sono attestati da un documento di controllo.</p>
<p class="absatz ">4.  I trasporti diversi da quelli nominati nei numeri 1 e 2 sono sottoposti all’obbligo dell’autorizzazione a norma del diritto nazionale delle Parti contraenti. Le autorizzazioni sono concesse con riserva della reciprocità.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Trasporti di merci</a>
</h6>
<div class="collapseable">
<p class="absatz ">Ogni trasportatore di una Parte contraente è autorizzato a importare temporaneamente un veicolo vuoto o carico sul territorio dell’altra Parte contraente, per trasportare merci:</p>
<dl>
<dt>a) </dt>
<dd>tra un luogo nel territorio di una Parte contraente e un luogo qualsiasi nel territorio dell’altra Parte contraente; o</dd>
<dt>b) </dt>
<dd>dal territorio dell’altra Parte contraente verso uno Stato terzo o da uno Stato terzo verso il territorio dell’altra Parte contraente; o</dd>
<dt>c) </dt>
<dd>in transito attraverso il territorio dell’altra Parte contraente.</dd>
</dl>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Applicazione del diritto nazionale</a>
</h6>
<div class="collapseable"><p class="absatz ">Per tutte le questioni non disciplinate dal presente Accordo, i trasportatori e i conducenti di veicoli di una Parte, in caso di viaggi sul territorio dell’altra Parte contraente, ne devono osservare le leggi e i regolamenti vigenti, che non vanno applicati in modo discriminatorio.</p></div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Divieto di trasporti interni</a>
</h6>
<div class="collapseable"><p class="absatz ">Ai trasportatori di una Parte contraente non è consentito il trasporto di persone e di merci tra due luoghi nel territorio dell’altra Parte contraente se il trasporto non è stato autorizzato dall’altra Parte contraente.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> <b></b>Infrazioni</a>
</h6>
<div class="collapseable">
<p class="absatz ">1.  Le autorità competenti delle Parti contraenti provvedono affinché i trasportatori rispettino le disposizioni del presente Accordo.</p>
<p class="absatz ">2.  I trasportatori e i conducenti di veicoli che, sul territorio dell’altra Parte contraente, hanno violato disposizioni del presente Accordo o leggi e regolamenti ivi validi sui trasporti stradali o la circolazione stradale, su domanda delle autorità competenti di tale Stato possono essere oggetto delle seguenti misure, che devono essere eseguite dalle autorità dello Stato in cui il veicolo è immatricolato:</p>
<dl>
<dt>a) </dt>
<dd>avvertimento;</dd>
<dt>b) </dt>
<dd>revoca, a titolo temporaneo, parziale o totale, del diritto di effettuare trasporti sul territorio della Parte contraente dove l’infrazione è stata commessa.</dd>
</dl>
<p class="absatz ">3.  L’autorità che ha preso una misura siffatta ne informa le autorità competenti dell’altra Parte contraente.</p>
<p class="absatz ">4.  Sono salve le sanzioni che, in virtù del diritto nazionale, possono essere applicate dai tribunali e dalle autorità competenti della Parte contraente sul cui territorio sono state commesse le infrazioni.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Disposizioni d’esecuzione e autorità competenti</a>
</h6>
<div class="collapseable">
<p class="absatz ">Le disposizioni d’esecuzione relative al presente Accordo e le autorità autorizzate a eseguire il presente Accordo sono convenute dalle Parti contraenti in un protocollo<sup><a href="#fn-d7e205" id="fnbck-d7e205">2</a></sup> firmato contemporaneamente al presente Accordo. Queste autorità comunicano direttamente.</p>
<div class="footnotes"><p id="fn-d7e205"><sup><a href="#fnbck-d7e205">2</a></sup><sup></sup> Questo protocollo non è pubblicato nella RU.</p></div>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Commissione mista</a>
</h6>
<div class="collapseable">
<p class="absatz ">1.  Le autorità competenti delle Parti contraenti istituiscono una Commissione mista per l’esecuzione del presente Accordo.</p>
<p class="absatz ">2.  Compiti della Commissione mista sono la sorveglianza e l’esecuzione adeguate del presente Accordo e del protocollo di cui all’articolo 8. Questa Commissione è competente anche per modificare o completare il protocollo, eccetto il punto 4.</p>
<p class="absatz ">3.  Le autorità competenti di una Parte contraente possono domandare la convocazione di questa Commissione mista; essa si riunisce alternativamente sul territorio di ciascuna Parte contraente.</p>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> <b></b>Applicazione al Principato del Liechtenstein</a>
</h6>
<div class="collapseable"><p class="absatz ">Conformemente al desiderio formale del Principato del Liechtenstein, l’Accordo si estende parimenti al Principato fintantoché esso resterà legato alla Svizzera da un trattato di unione doganale.</p></div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> <b></b>Entrata in vigore e durata di validità</a>
</h6>
<div class="collapseable">
<p class="absatz ">1.  Il presente Accordo entrerà in vigore non appena ciascuna Parte contraente avrà notificato all’altra di essersi conformata alle disposizioni giuridiche inerenti alla conclusione e alla messa in vigore di trattati internazionali. Il presente Accordo è applicato provvisoriamente a decorrere dalla data della sua firma.</p>
<p class="absatz ">2.  Il presente Accordo è valido per una durata indeterminata; può essere denunciato da ciascuna Parte contraente all’altra Parte per scritto per la fine di un anno civile, osservando un termine di denuncia di almeno tre mesi.</p>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p class="schlussint "><i>In fede di che, </i>i plenipotenziari debitamente autorizzati dai loro Governi, hanno firmato il presente Accordo.</p>
<p class="absatz ">Fatto a Helsinki il 25 giugno 1997 in due esemplari originali, nelle lingue tedesca ed estone, i due testi facenti parimenti fede.</p>
<p></p>
<div class="table layout-table"><table>
<tr>
<td><p class="unterschriften1 ">Per il<br>Consiglio federale svizzero:</p></td>
<td><p class="unterschriften1 ">Per il<br>Governo della Repubblica di Estonia:</p></td>
</tr>
<tr>
<td><p class="unterschriften ">Max Friedli</p></td>
<td><p class="unterschriften ">Raivo Vare</p></td>
</tr>
</table></div>
<p class="abstand1seite "></p>
</div></section></main>
</div></body>
</html>
