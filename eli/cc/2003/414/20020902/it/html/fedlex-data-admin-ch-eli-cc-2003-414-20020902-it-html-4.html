<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.512.176.71 --><p class="srnummer ">0.512.176.71 </p>
<p class="ref "> AS <b>2003</b> 2681</p>
<p class="absatz "><i>Traduzione</i><sup><a href="#fn-d7e13" id="fnbck-d7e13">1</a></sup></p>
<h1 class="erlasstitel botschafttitel ">Accordo di cooperazione<br>tra il Dipartimento federale della difesa, della protezione della popolazione e dello sport della Confederazione<br>Svizzera e il Ministero della difesa dell’Ucraina</h1>
<p class="erlasssubtitel ">Concluso il 2 settembre 2002<br>Entrato in vigore il 2 settembre 2002</p>
<p class="erlassdatum "> (Stato 2  settembre 2002)</p>
<div class="footnotes"><p id="fn-d7e13"><sup><a href="#fnbck-d7e13">1</a></sup><sup></sup> Dal testo originale inglese.</p></div>
</div>
<div id="preamble">
<p class="man-template-autor ">Il Dipartimento federale della difesa, della protezione della popolazione <br>e dello sport della Confederazione Svizzera <br>e <br>il Ministero della difesa dell’Ucraina, <br><span class="man-font-style-normal">qui appresso «le Parti»,</span></p>
<p class="absatz ">desiderosi di contribuire al consolidamento della pace, della stabilità e della sicurezza nella regione euro-atlantica;</p>
<p class="absatz ">fondandosi sulle disposizioni dello Statuto delle Nazioni Unite, sull’Atto finale della Conferenza sulla sicurezza e la cooperazione in Europa, sulla Carta di Parigi, sul Documento di Vienna 1999 e su altri documenti pertinenti della CSCE e dell’OSCE;</p>
<p class="absatz ">desiderosi di sviluppare la cooperazione nell’ambito del Consiglio di partenariato euro-atlantico e del Programma di Partenariato per la Pace;</p>
<p class="absatz ">auspicando il rafforzamento delle relazioni bilaterali e della fiducia reciproca mediante la cooperazione tra le parti e le Forze armate di entrambi gli Stati;</p>
<p class="man-template-verb ">hanno convenuto quanto segue:</p>
</div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p class="absatz ">Scopo del presente accordo è definire i principi e le procedure generali volti allo sviluppo della cooperazione militare nell’interesse reciproco delle Parti.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">Tali principi e procedure sono definiti per i settori di cooperazione seguenti:</p>
<dl>
<dt>– </dt>
<dd>la struttura organizzativa e lo sviluppo del controllo democratico civile delle Forze armate;</dd>
<dt>– </dt>
<dd>le questioni relative alla politica di difesa e alla sicurezza nazionale;</dd>
<dt>– </dt>
<dd>la capacità delle Parti di contribuire a operazioni volte al sostegno della pace, conformemente alla legislazione vigente nei rispettivi Paesi;</dd>
<dt>– </dt>
<dd>la protezione dell’ambiente da inquinamento legato ad attività a carattere militare;</dd>
<dt>– </dt>
<dd>il sostegno giuridico alle attività delle Forze armate, il rispetto dei diritti civili individuali durante il servizio;</dd>
<dt>– </dt>
<dd>l’applicazione delle norme del diritto internazionale umanitario in seno alle Forze armate;</dd>
<dt>– </dt>
<dd>l’addestramento di base e il perfezionamento del personale militare;</dd>
<dt>– </dt>
<dd>la salute e lo sport nelle Forze armate.</dd>
</dl>
<p class="absatz ">Altri settori della cooperazione possono essere oggetto di convenzioni separate sulla base del presente accordo.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">La cooperazione tra le Parti sarà realizzata come segue:</p>
<dl>
<dt>– </dt>
<dd>visite ufficiali e incontri di lavoro a livello dei Ministri della difesa, dei capi di Stato maggiore generale, dei comandanti di servizi o di altre personalità ufficiali autorizzate dalle Parti;</dd>
<dt>– </dt>
<dd>consulenze e scambi di informazioni e di esperienze;</dd>
<dt>– </dt>
<dd>gruppi di lavoro, seminari congiunti e conferenze sulle attività delle Forze armate;</dd>
<dt>– </dt>
<dd>inviti reciproci a manifestazioni destinate a dimostrazioni relative a equipaggiamenti e armamenti come pure a esercitazioni militari;</dd>
<dt>– </dt>
<dd>istruzione di periti militari presso istituti di formazione militare, corsi e programmi di scambi;</dd>
<dt>– </dt>
<dd>invito di esperti in qualità di consulenti su questioni specifiche.</dd>
</dl>
<p class="absatz ">Le Parti possono definire altre forme di cooperazione nei settori citati nell’articolo 2 del presente accordo in convenzioni separate sulla base del presente accordo.</p>
<p class="absatz ">In base al presente accordo, le Parti possono elaborare piani annuali di cooperazione militare.</p>
<p class="absatz ">Tali piani dovranno includere la designazione, il luogo e la data della manifestazione, il numero di partecipanti come pure la forma di attuazione della medesima.</p>
<p class="absatz ">Alle attività svolte nell’ambito del presente accordo si applicheranno le disposizioni dello Statuto delle truppe del Partenariato per la pace, non appena tale Statuto sarà ratificato dalla Svizzera.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p class="absatz ">Le spese relative alle attività summenzionate saranno prese a carico dalle Parti su base di reciprocità. </p>
<p class="absatz ">La Parte che invia i partecipanti dovrà sostenere le spese di viaggio e di diaria.</p>
<p class="absatz ">La Parte che riceve i partecipanti dovrà sostenere le spese di alloggio, di vitto, dei trasporti locali e di pronto soccorso.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable">
<p class="absatz ">Emendamenti o aggiunte al presente accordo interverranno mediante mutuo consenso scritto delle Parti.</p>
<p class="absatz ">Le controversie relative all’interpretazione o all’applicazione del presente accordo saranno risolte mediante consultazioni e negoziati tra le Parti.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p class="absatz ">Il presente accordo ha durata illimitata ed entra in vigore all’atto della firma di entrambe le Parti.</p>
<p class="absatz ">Ciascuna Parte può, in qualsiasi momento, denunciare il presente accordo, che cesserà di essere in vigore sei mesi dopo la data della notificazione scritta della denuncia all’altra Parte.</p>
<p class="absatz ">Fatto a Kiev il 2 settembre 2002 in due esemplari nelle lingue inglese e ucraina, entrambi i testi facenti egualmente fede. In caso di divergenza d’interpretazione tra i testi inglese e ucraino prevarrà il testo inglese.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il Dipartimento federale della difesa,<br>della protezione della popolazione e dello sport<br>della Confederazione Svizzera:</p>
<p class="unterschriftenfi ">Samuel Schmid</p>
</td>
<td>
<p class="unterschriftenfi1 ">Per il<br>Ministero della difesa<br>dell’Ucraina:</p>
<p class="unterschriftenfi ">Volodimir P. Škidšenko</p>
</td>
</tr></table></div>
<p class="abstand1seite "></p>
</div></article></main>
</div></body>
</html>
