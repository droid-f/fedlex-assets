<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--944.3--><p class="srnummer ">944.3</p>
<h1 class="erlasstitel botschafttitel ">Legge federale<br>concernente i viaggi «tutto compreso»</h1>
<p class="erlassdatum ">del 18 giugno 1993  (Stato 1° luglio 1994)</p>
</div>
<div id="preamble"><div>
<p class="man-template-autor ">L’Assemblea federale della Confederazione Svizzera,</p>
<p class="ingress ">visti gli articoli 31<sup>sexies</sup> e 64 della Costituzione federale<sup><a href="#fn-d7e21" id="fnbck-d7e21">1</a></sup>; <br>visto il messaggio del Consiglio federale del 24 febbraio 1993<sup><a href="#fn-d7e32" id="fnbck-d7e32">2</a></sup>,</p>
<p class="man-template-verb ">decreta:</p>
<div class="footnotes">
<p id="fn-d7e21"><sup><a href="#fnbck-d7e21">1</a></sup><sup></sup><sup> </sup><a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e32"><sup><a href="#fnbck-d7e32">2</a></sup><sup></sup><sup> </sup><a href="https://fedlex.data.admin.ch/eli/fga/1993/1_805_757_609" target="_blank">FF <b>1993 </b>I 609 </a></p>
</div>
</div></div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1:  Definizioni </a>
</h1>
<div class="collapseable">
<article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Viaggio «tutto compreso»</a>
</h6>
<div class="collapseable">
<p class="absatz "><sup>1</sup> Si intende per viaggio «tutto compreso» la combinazione prefissata di almeno due delle prestazioni seguenti, se è offerta a un prezzo forfettario e dura più di 24 ore o include un pernottamento:</p>
<dl>
<dt>a. </dt>
<dd>trasporto;</dd>
<dt>b. </dt>
<dd>alloggio;</dd>
<dt>c. </dt>
<dd>altre prestazioni turistiche non accessorie del trasporto o dell’alloggio e costituenti una parte significativa della prestazione globale.</dd>
</dl>
<p class="absatz "><sup>2</sup> La presente legge si applica pure se singole prestazioni di uno stesso viaggio «tutto compreso» sono fatturate separatamente.</p>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Organizzatore, venditore e consumatore</a>
</h6>
<div class="collapseable">
<p class="absatz "><sup>1</sup> Si intende per organizzatore qualsiasi persona che organizza i viaggi «tutto compreso» non solo occasionalmente e li offre direttamente o tramite un venditore.</p>
<p class="absatz "><sup>2</sup> Si intende per venditore la persona che offre i viaggi «tutto compreso» proposti dall’organizzatore.</p>
<p class="absatz "><sup>3</sup> Si intende per consumatore:</p>
<dl>
<dt>a. </dt>
<dd>qualsiasi persona che prenota o si impegna a prenotare il viaggio «tutto compreso»;</dd>
<dt>b. </dt>
<dd>qualsiasi persona a nome o a favore della quale un viaggio «tutto compreso» è prenotato o un impegno di prenotazione è assunto;</dd>
<dt>c. </dt>
<dd>qualsiasi persona alla quale il viaggio «tutto compreso» è ceduto giusta l’articolo 17.</dd>
</dl>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2:  Prospetti</a>
</h1>
<div class="collapseable"><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">Le indicazioni contenute nei prospetti sono vincolanti per l’organizzatore o il venditore che li pubblica; possono essere modificate unicamente:</p>
<dl>
<dt>a. </dt>
<dd>da un ulteriore accordo tra i contraenti;</dd>
<dt>b. </dt>
<dd>se il prospetto richiama espressamente l’attenzione su questa possibilità e la modificazione è comunicata chiaramente al consumatore prima della conclusione del contratto.</dd>
</dl>
</div></article></div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3:  Informazione destinata al consumatore</a>
</h1>
<div class="collapseable">
<article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Prima della conclusione del contratto</a>
</h6>
<div class="collapseable">
<p class="absatz "><sup>1</sup> L’organizzatore o il venditore devono comunicare per scritto al consumatore tutte le condizioni contrattuali prima della conclusione del contratto.</p>
<p class="absatz "><sup>2</sup> Le condizioni contrattuali possono essere trasmesse al consumatore anche in un’altra forma appropriata; in questo caso, prima della stipulazione, gli deve essere confermata per scritto. L’obbligo di conferma viene meno, qualora il suo adempimento impedisca una prenotazione o la conclusione del contratto.</p>
<p class="absatz "><sup>3</sup> Nella misura in cui sia importante per il viaggio «tutto compreso», l’organizzatore o il venditore devono informare in generale il consumatore per scritto o in un altra forma appropriata prima della conclusione del contratto:</p>
<dl>
<dt>a. </dt>
<dd>sulle esigenze applicabili ai cittadini della CE e dell’AELS in materia di passaporti e visti, segnatamente sui termini per ottenere questi documenti;</dd>
<dt>b. </dt>
<dd>sulle formalità della polizia sanitaria, necessarie per il viaggio e il soggiorno.</dd>
</dl>
<p class="absatz "><sup>4</sup> I cittadini di altri Stati hanno diritto alle informazioni di cui al capoverso 3 lettera a, se le esigono senza indugio.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> <b></b>Prima dell’inizio del viaggio</a>
</h6>
<div class="collapseable">
<p class="absatz ">L’organizzatore o il venditore devono comunicare tempestivamente al consumatore, prima della data della partenza, per scritto o in qualsiasi altra forma appropriata:</p>
<dl>
<dt>a. </dt>
<dd>gli orari e i luoghi delle soste intermedie e delle coincidenze;</dd>
<dt>b. </dt>
<dd>il posto che il viaggiatore deve occupare;</dd>
<dt>c. </dt>
<dd>il nome, l’indirizzo e il numero di telefono della rappresentanza locale dell’organizzatore o del venditore o, se detta rappresentanza non esiste, gli uffici locali che possono prestare aiuto al consumatore in caso di difficoltà; se detti uffici non esistono, occorre in ogni caso comunicare al consumatore un numero telefonico d’emergenza o qualsiasi altra informazione che gli consenta di entrare in contatto con l’organizzatore o il venditore;</dd>
<dt>d. </dt>
<dd>nel caso di viaggi e di soggiorni all’estero di minorenni, le informazioni che consentano di stabilire un contatto diretto con il minorenne o con il responsabile locale del suo soggiorno;</dd>
<dt>e. </dt>
<dd>informazioni sulla possibilità di stipulare un’assicurazione che copra le spese di annullamento del viaggio o un’assicurazione che copra le spese di rimpatrio in caso di incidenti o malattie.</dd>
</dl>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4:  Contenuto del contratto</a>
</h1>
<div class="collapseable"><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p class="absatz "><sup>1</sup> Indipendentemente dalla natura delle prestazioni convenute, il contratto deve indicare:</p>
<dl>
<dt>a. </dt>
<dd>il nome e l’indirizzo dell’organizzatore e dell’eventuale venditore;</dd>
<dt>b. </dt>
<dd>la data, l’ora e il luogo dell’inizio e della fine del viaggio;</dd>
<dt>c. </dt>
<dd>i desideri particolari del consumatore, accettati dall’organizzatore o dal venditore;</dd>
<dt>d. </dt>
<dd>se la realizzazione del viaggio «tutto compreso» esige un numero minimo di partecipanti e, se questo è il caso, quando, al più tardi, deve essere comunicato al consumatore l’eventuale annullamento del viaggio;</dd>
<dt>e. </dt>
<dd>il prezzo del viaggio «tutto compreso», nonché le scadenze e le modalità di pagamento;</dd>
<dt>f. </dt>
<dd>il termine entro cui il consumatore deve presentare reclamo per inadempimento o cattiva esecuzione del contratto;</dd>
<dt>g. </dt>
<dd>il nome e l’indirizzo dell’eventuale assicuratore.</dd>
</dl>
<p class="absatz "><sup>2</sup> A seconda della natura delle prestazioni convenute, il contratto deve anche indicare:</p>
<dl>
<dt>a. </dt>
<dd>la destinazione del viaggio e, qualora sia previsto un soggiorno frazionato, la durata e le date relative;</dd>
<dt>b. </dt>
<dd>l’itinerario;</dd>
<dt>c. </dt>
<dd>i mezzi, le caratteristiche e le categorie di trasporto utilizzati;</dd>
<dt>d. </dt>
<dd>il numero dei pasti compresi nel prezzo del viaggio «tutto compreso»;</dd>
<dt>e. </dt>
<dd>l’ubicazione, la categoria o il livello di comfort e le caratteristiche principali dell’alloggio, nonché la sua approvazione e classificazione turistica ai sensi della regolamentazione dello Stato di destinazione;</dd>
<dt>f. </dt>
<dd>le visite, escursioni e altre prestazioni incluse nel prezzo del viaggio «tutto compreso»;</dd>
<dt>g. </dt>
<dd>le condizioni di un eventuale aumento di prezzo giusta l’articolo 7;</dd>
<dt>h. </dt>
<dd>eventuali tasse per determinate prestazioni, come tasse d’atterraggio, di sbarco o d’imbarco nei porti e negli aeroporti, nonché tasse di soggiorno non incluse nel prezzo.</dd>
</dl>
</div></article></div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5:  Aumenti di prezzo</a>
</h1>
<div class="collapseable"><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable">
<p class="absatz ">Un aumento del prezzo convenuto contrattualmente è ammissibile soltanto se:</p>
<dl>
<dt>a. </dt>
<dd>il contratto prevede espressamente questa possibilità e determina le modalità precise di calcolo del nuovo prezzo;</dd>
<dt>b. </dt>
<dd>si produce almeno tre settimane prima della data della partenza; e</dd>
<dt>c. </dt>
<dd>è motivato con l’aumento dei costi di trasporto, compresi quelli dei carburanti, delle tasse per determinate prestazioni, come tasse d’atterraggio, di sbarco e d’imbarco in porti e aeroporti o con una modificazione dei tassi di cambio applicati.</dd>
</dl>
</div></article></div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6:  Modificazioni sostanziali del contratto</a>
</h1>
<div class="collapseable">
<article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> <b></b>Definizione</a>
</h6>
<div class="collapseable">
<p class="absatz "><sup>1</sup> Si intende per modificazione sostanziale del contratto ogni significativa modificazione di un elemento essenziale a cui l’organizzatore del viaggio proceda prima della data della partenza.</p>
<p class="absatz "><sup>2</sup> Un aumento di prezzo di più del 10 per cento è considerato modificazione sostanziale.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Obbligo d’informare</a>
</h6>
<div class="collapseable"><p class="absatz ">L’organizzatore comunica al consumatore, il più presto possibile, qualsiasi modificazione sostanziale del contratto e la relativa incidenza sul prezzo.</p></div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Diritti del consumatore</a>
</h6>
<div class="collapseable">
<p class="absatz "><sup>1</sup> Il consumatore può accettare una modificazione sostanziale del contratto oppure recedere senza dovere indennizzo.</p>
<p class="absatz "><sup>2</sup> Se recede dal contratto, ne informa il più presto possibile l’organizzatore o il venditore.</p>
<p class="absatz "><sup>3</sup> Se recede dal contratto, il consumatore ha diritto:</p>
<dl>
<dt>a. </dt>
<dd>a un altro viaggio «tutto compreso» di qualità equivalente o superiore se l’organizzatore o il venditore glielo può proporre;</dd>
<dt>b. </dt>
<dd>a un altro viaggio «tutto compreso» di qualità inferiore, nonché al rimborso della differenza; o</dd>
<dt>c. </dt>
<dd>al rimborso più rapido possibile di tutte le somme versate.</dd>
</dl>
<p class="absatz "><sup>4</sup> È salva la pretesa al risarcimento dei danni per inadempimento del contratto.</p>
</div></article>
</div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">Sezione 7:  Annullamento del viaggio «tutto compreso»</a>
</h1>
<div class="collapseable"><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b></a>
</h6>
<div class="collapseable">
<p class="absatz "><sup>1</sup> Se l’organizzatore annulla il viaggio prima della data della partenza per una circostanza non imputabile al consumatore, quest’ultimo può far valere le pretese di cui nell’articolo 10.</p>
<p class="absatz "><sup>2</sup> Il consumatore tuttavia non ha diritto al risarcimento dei danni per inadempienza:</p>
<dl>
<dt>a. </dt>
<dd>se l’annullamento è dovuto a un numero di prenotazioni inferiore al minimo richiesto e il consumatore ne è informato per scritto entro il termine indicato nel contratto; o</dd>
<dt>b. </dt>
<dd>se l’annullamento è dovuto a forza maggiore. L’eccesso di prenotazioni non è considerato forza maggiore.</dd>
</dl>
</div></article></div></section><section id="sec_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_8">Sezione 8:  Inadempimento e cattiva esecuzione del contratto</a>
</h1>
<div class="collapseable">
<article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> <b></b>Reclamo</a>
</h6>
<div class="collapseable">
<p class="absatz "><sup>1</sup> Il consumatore deve segnalare al più presto al prestatore dei servizi o all’organizzatore o venditore, per scritto o in qualsiasi altra forma appropriata, qualsiasi mancanza nell’esecuzione del contratto rilevata in loco.</p>
<p class="absatz "><sup>2</sup> In caso di reclamo, l’organizzatore o il venditore o il suo rappresentante locale devono adoperarsi sollecitamente per trovare una soluzione appropriata.</p>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> <b></b>Provvedimenti alternativi</a>
</h6>
<div class="collapseable">
<p class="absatz "><sup>1</sup> Se, dopo la partenza, non è fornita una parte essenziale delle prestazioni convenute o l’organizzatore si rende conto che non la può fornire, egli è tenuto a:</p>
<dl>
<dt>a. </dt>
<dd>predisporre soluzioni alternative affinché il viaggio «tutto compreso» possa essere continuato;</dd>
<dt>b. </dt>
<dd>risarcire al consumatore eventuali danni; l’importo risarcito è la differenza tra il prezzo delle prestazioni previste e quello delle prestazioni fornite.</dd>
</dl>
<p class="absatz "><sup>2</sup> Se sono possibili alternative o se il consumatore non le accetta per validi motivi, l’organizzatore deve adoperarsi per fornirgli un mezzo di trasporto equivalente per il ritorno al luogo di partenza o ad altro luogo convenuto. Inoltre l’organizzatore è tenuto a risarcirgli il danno.</p>
<p class="absatz "><sup>3</sup> I provvedimenti di cui nel presente articolo non danno diritto ad alcun supplemento di prezzo.</p>
</div></article><article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> <b></b>Responsabilità; principio</a>
</h6>
<div class="collapseable">
<p class="absatz "><sup>1</sup> L’organizzatore o il venditore contraente è responsabile nei confronti del consumatore della buona esecuzione del contratto, indipendentemente dal fatto che egli stesso o altri prestatori debbano fornire i servizi.</p>
<p class="absatz "><sup>2</sup> L’organizzatore e il venditore possono rivalersi presso gli altri prestatori di servizi.</p>
<p class="absatz "><sup>3</sup> Sono salvi i limiti del risarcimento dei danni in caso di inadempimento o di cattiva esecuzione del contratto, previsti nelle convenzioni internazionali.</p>
</div></article><article id="art_15"><a name="a15"></a><h6 class="heading " role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> <b></b>Eccezioni</a>
</h6>
<div class="collapseable">
<p class="absatz "><sup>1</sup> L’organizzatore e il venditore non sono responsabili verso il consumatore, se l’inadempimento o la cattiva esecuzione del contratto è imputabile a:</p>
<dl>
<dt>a. </dt>
<dd>mancanze del consumatore;</dd>
<dt>b. </dt>
<dd>mancanze imprevedibili o insormontabili di un terzo estraneo alla fornitura delle prestazioni previste nel contratto;</dd>
<dt>c. </dt>
<dd>forza maggiore o avvenimento che l’organizzatore o il venditore o il prestatore di servizi, malgrado tutta la necessaria diligenza, non potevano prevedere o risolvere.</dd>
</dl>
<p class="absatz "><sup>2</sup> Nei casi indicati nel capoverso 1 lettere b e c, l’organizzatore o il venditore contraente devono agire con la massima sollecitudine per venire in aiuto al consumatore in difficoltà.</p>
</div></article><article id="art_16"><a name="a16"></a><h6 class="heading " role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> <b></b>Limitazione ed esclusione della responsabilità</a>
</h6>
<div class="collapseable">
<p class="absatz "><sup>1</sup> La responsabilità per i danni corporali derivanti dall’inadempimento o dalla cattiva esecuzione del contratto non può essere limitata mediante il medesimo.</p>
<p class="absatz "><sup>2</sup> Per altri danni, eccettuati quelli intenzionali o dovuti a colpa grave, il risarcimento può essere limitato contrattualmente al doppio del prezzo del viaggio «tutto compreso».</p>
</div></article>
</div></section><section id="sec_9"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_9">Sezione 9:  Cessione della prenotazione del viaggio «tutto compreso»</a>
</h1>
<div class="collapseable"><article id="art_17"><a name="a17"></a><h6 class="heading " role="heading">
<span class="display-icon"></span><span class="external-link-icon"></span><a href="#art_17"><b>Art. 17</b></a>
</h6>
<div class="collapseable">
<p class="absatz "><sup>1</sup> Il consumatore che sia impedito di intraprendere il viaggio «tutto compreso» può cedere la prenotazione a una persona che soddisfi tutte le condizioni richieste, se ne informa precedentemente l’organizzatore o il venditore entro un termine ragionevole prima della data della partenza.</p>
<p class="absatz "><sup>2</sup> Il cessionario e il consumatore sono solidalmente responsabili nei confronti dell’organizzatore o del venditore contraente per il pagamento del prezzo e delle eventuali spese supplementari risultanti dalla cessione.</p>
</div></article></div></section><section id="sec_10"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_10">Sezione 10:  Garanzia</a>
</h1>
<div class="collapseable"><article id="art_18"><a name="a18"></a><h6 class="heading " role="heading">
<span class="display-icon"></span><span class="external-link-icon"></span><a href="#art_18"><b>Art. 18</b></a>
</h6>
<div class="collapseable">
<p class="absatz "><sup>1</sup> L’organizzatore o il venditore contraente devono garantire il rimborso degli ammontari pagati e il viaggio di ritorno del consumatore in caso d’insolvenza o di fallimento.</p>
<p class="absatz "><sup>2</sup> Su domanda del consumatore, devono provare di disporre di garanzie. Se non ne viene fornita la prova, il consumatore può recedere dal contratto.</p>
<p class="absatz "><sup>3</sup> Il recesso deve essere comunicato per scritto all’organizzatore o al venditore, prima della data della partenza.</p>
</div></article></div></section><section id="sec_11"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_11">Sezione 11:  Diritto cogente</a>
</h1>
<div class="collapseable"><article id="art_19"><a name="a19"></a><h6 class="heading " role="heading">
<span class="display-icon"></span><span class="external-link-icon"></span><a href="#art_19"><b>Art. 19</b></a>
</h6>
<div class="collapseable"><p class="absatz ">Non si può derogare alle disposizioni della presente legge a detrimento del consumatore, salvo nei casi espressamente previsti.</p></div></article></div></section><section id="sec_12"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_12">Sezione 12:  Referendum e entrata in vigore</a>
</h1>
<div class="collapseable"><article id="art_20"><a name="a20"></a><h6 class="heading " role="heading">
<span class="display-icon"></span><span class="external-link-icon"></span><a href="#art_20"><b>Art. 20</b></a>
</h6>
<div class="collapseable">
<p class="absatz "><sup>1</sup> La presente legge sottostà al referendum facoltativo.</p>
<p class="absatz "><sup>2</sup> Il Consiglio federale ne determina l’entrata in vigore.</p>
<p class="inkrafttreten ">Data dell’entrata in vigore: 1° luglio 1994<sup><a href="#fn-d7e469" id="fnbck-d7e469">3</a></sup></p>
<p class="abstand1seite "></p>
<div class="footnotes"><p id="fn-d7e469"><sup><a href="#fnbck-d7e469">3</a></sup><sup></sup><sup> </sup>DCF del 30 nov. 1993</p></div>
</div></article></div></section></main>
</div></body>
</html>
