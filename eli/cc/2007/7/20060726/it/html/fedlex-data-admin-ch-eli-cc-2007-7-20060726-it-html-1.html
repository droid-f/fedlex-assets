<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2007-7-20060726-it-docx</title>
</head>
<body><div id="lawcontent">
<div id="preface">
<!--0.360.487.1 --><p class="srnummer ">0.360.487.1 </p>
<p> RU <b>2007</b> 19; FF <b>2005</b> 3581</p>
<p class=" man-font-style-italic ">Traduzione<i><sup><a href="#fn-d6e16" id="fnbck-d6e16">1</a></sup></i></p>
<h1 class="erlasstitel botschafttitel ">Accordo <br>tra la Confederazione Svizzera e la Repubblica <br>di Lettonia sulla cooperazione di polizia nella lotta <br>contro la criminalità</h1>
<p>Concluso il 23 maggio 2005</p>
<p>Approvato dall’Assemblea federale il 24 marzo 2006<sup><a href="#fn-d6e33" id="fnbck-d6e33">2</a></sup></p>
<p>Entrato in vigore con scambio di note il 26 luglio 2006</p>
<p> (Stato 3  gennaio 2007)</p>
<div class="footnotes">
<p id="fn-d6e16"><sup><a href="#fnbck-d6e16">1</a></sup> Il testo originale tedesco è pubblicato sotto lo stesso numero nell’ediz. ted. della presente Raccolta.</p>
<p id="fn-d6e33"><sup><a href="#fnbck-d6e33">2</a></sup> <a href="https://fedlex.data.admin.ch/eli/oc/2007/6" target="_blank">RU <b>2007</b> 17</a></p>
</div>
</div>
<div id="preamble">
<p>La Confederazione Svizzera<br>e<br>la Repubblica di Lettonia</p>
<p>qui di seguito le «Parti»</p>
<p>nell’intento di contribuire allo sviluppo dei rapporti bilaterali,</p>
<p>nel convincimento che la cooperazione di polizia in materia di lotta e di prevenzione efficace contro la criminalità, segnatamente la criminalità organizzata, il traffico di stupefacenti, di sostanze psicotrope e di precursori nonché contro il terrorismo è di essenziale importanza,</p>
<p>nell’intento di realizzare e perfezionare la cooperazione di polizia esistente tra le autorità lettoni e svizzere,</p>
<p>nel rispetto dei diritti e dei doveri dei loro cittadini e</p>
<p>in osservanza degli impegni internazionali e delle disposizioni legali nazionali,</p>
<p>hanno convenuto quanto segue:</p>
<?del-struct abstand18pt>
</div>
<main id="maintext"><section id="tit_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_I">Titolo I <br>Scopo dell’Accordo</a>
</h1>
<div class="collapseable"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p>Il presente Accordo si prefigge di rafforzare la cooperazione bilaterale di polizia tra le Parti per prevenire, scoprire e chiarire i reati, segnatamente mediante lo scambio di informazioni di natura strategica e operativa nonché mediate contatti periodici tra le Parti a tutti i livelli.</p></div></article></div></section><section id="tit_II"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_II">Titolo II <br>Campo d’applicazione</a>
</h1>
<div class="collapseable">
<article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Forme di criminalità contemplate dall’Accordo</a>
</h6>
<div class="collapseable"> <p>La cooperazione ai sensi del presente Accordo si riferisce a tutte le forme di criminalità, segnatamente a:</p>
<dl>
<dt>a. </dt>
<dd>criminalità organizzata;</dd>
<dt>b. </dt>
<dd>terrorismo e altri reati ad esso connessi;</dd>
<dt>c. </dt>
<dd>tratta di esseri umani e traffico di migranti;</dd>
<dt>d. </dt>
<dd>reati sessuali su minori;</dd>
<dt>e. </dt>
<dd>traffico di stupefacenti, sostanze psicotrope e precursori;</dd>
<dt>f. </dt>
<dd>acquisto, possesso e traffico illegale di armi, munizioni, sostanze esplosive, materiali chimici, biologici, radioattivi e nucleari, beni e tecnologie di importanza strategica o tecnologia militare;</dd>
<dt>g. </dt>
<dd>reati contro oggetti di valore storico-culturale;</dd>
<dt>h. </dt>
<dd>falsificazione o contraffazione di denaro, mezzi di pagamento e documenti;</dd>
<dt>i. </dt>
<dd>criminalità economica;</dd>
<dt>j. </dt>
<dd>riciclaggio di denaro;</dd>
<dt>k. </dt>
<dd>reati connessi con veicoli a motore;</dd>
<dt>l. </dt>
<dd>corruzione;</dd>
<dt>m. </dt>
<dd>criminalità informatica.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Rifiuto di cooperare</a>
</h6>
<div class="collapseable"> <p>1.  Se ritiene che l’esecuzione di una richiesta di assistenza o di un’altra misura ai sensi del presente Accordo possa compromettere la propria sovranità, minacciare la propria sicurezza o altri interessi essenziali oppure violare la propria legislazione o i propri obblighi derivanti da accordi internazionali, una Parte può in un caso concreto rifiutare, del tutto o in parte, l’assistenza o l’esecuzione delle misure oppure vincolarle all’adempimento di determinate condizioni, che l’altra Parte è tenuta a rispettare.</p>
<p>2.  La Parte richiesta comunica senza indugio per iscritto alla Parte richiedente il rifiuto totale o parziale della domanda, indicando brevemente i motivi.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Diritto applicabile</a>
</h6>
<div class="collapseable"> <p>La cooperazione ai sensi del presente Accordo è disciplinata dalla legislazione nazionale delle Parti e dalle disposizioni del diritto internazionale.</p>
</div></article>
</div></section><section id="tit_III"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_III">Titolo III <br>Forme della cooperazione</a>
</h1>
<div class="collapseable">
<article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Scambio di informazioni</a>
</h6>
<div class="collapseable"> <p>Le Parti si aiutano vicendevolmente con lo scambio di dati personali e di dati e materiale in generale, segnatamente mediante:</p>
<dl>
<dt>a. </dt>
<dd>la comunicazione di informazioni inerenti ai reati, agli autori e ad altre persone coinvolte nonché alle modalità del reato e alle misure adottate;</dd>
<dt>b. </dt>
<dd>lo scambio di mezzi di prova o di informazioni su oggetti che presentano una relazione con un reato;</dd>
<dt>c. </dt>
<dd>la comunicazione di esperienze fatte e di informazioni raccolte in merito a nuove forme di criminalità;</dd>
<dt>d. </dt>
<dd>lo scambio regolare di rapporti generali sulla situazione;</dd>
<dt>e. </dt>
<dd>l’informazione in merito a operazioni e a interventi speciali previsti, che sono d’interesse per l’altra Parte;</dd>
<dt>f. </dt>
<dd>l’informazione reciproca su disposizioni della legislazione nazionale, rilevanti ai fini della cooperazione.</dd>
</dl>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Gruppi di lavoro comuni</a>
</h6>
<div class="collapseable"> <p>Le autorità competenti delle Parti possono costituire, se necessario, gruppi di lavoro operativi in cui gli agenti di una Parte partecipano a interventi sul territorio dell’altra Parte, fornendo consulenza e assistenza, ma senza assumere competenze ufficiali.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Coordinazione della cooperazione</a>
</h6>
<div class="collapseable"> <p>1.  Le autorità competenti delle Parti assicurano, se necessario, nei loro rispettivi territori un procedimento coordinato per pianificare e attuare particolari tecniche investigative e interventi operativi quali la consegna sorvegliata, l’osservazione e l’inchiesta mascherata.</p>
<p>2.  Nell’ambito delle loro competenze le autorità coordinano le misure per garantire la protezione dei testimoni, delle vittime e di altre persone, al fine di prevenire in casi specifici un pericolo per la vita, l’integrità personale, la salute, la libertà, la libera formazione della volontà e la possibilità di agire di conseguenza.</p>
<p>3.  Le autorità competenti coordinano la pianificazione e l’attuazione di programmi comuni per la prevenzione dei reati.</p>
<p>4.  In casi specifici le autorità competenti decidono di comune accordo se l’applicazione del presente articolo giustifica una ripartizione speciale dei costi.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Formazione e perfezionamento professionale</a>
</h6>
<div class="collapseable"> <p>1.  Le Parti si aiutano vicendevolmente per attuare misure nel settore della formazione e del perfezionamento professionale, segnatamente mediante:</p>
<dl>
<dt>a. </dt>
<dd>lo svolgimento di seminari, esercitazioni e corsi d’allenamento comuni;</dd>
<dt>b. </dt>
<dd>la formazione di specialisti;</dd>
<dt>c. </dt>
<dd>lo scambio di esperti e di programmi di formazione;</dd>
<dt>d. </dt>
<dd>la partecipazione di osservatori alle esercitazioni.</dd>
</dl>
<p>2.  Per quanto possibile, le Parti organizzano la formazione e il perfezionamento professionale nella lingua dell’altra Parte o in inglese.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Procedura e costi</a>
</h6>
<div class="collapseable"> <dl>
<dt>1.  Le richieste d’informazione, di coordinazione di misure o altre richieste di assistenza sono presentate e motivate in forma scritta. In casi urgenti la richiesta può essere presentata anche oralmente; in tal caso la conferma scritta segue senza indugio.</dt>
<dd class="clearfix"></dd>
<dt>2.  Le autorità competenti si forniscono direttamente assistenza, salvo nel caso in cui la legislazione nazionale riserva alle autorità giudiziarie la richiesta o la sua esecuzione. Se non è competente per l’esecuzione, l’autorità di polizia richiesta trasmette la domanda di assistenza all’autorità competente.</dt>
<dd class="clearfix"></dd>
<dt>3.  In casi specifici le autorità competenti si comunicano spontaneamente le informazioni che sembrano necessarie per sostenere il destinatario nella prevenzione di minacce concrete alla sicurezza e all’ordine pubblici o nella lotta contro i reati.</dt>
<dd class="clearfix"></dd>
<dt>4.  Le autorità competenti della Parte richiesta rispondono senza indugio a una richiesta presentata ai sensi del capoverso 1. Se necessario, l’autorità richiesta può richiedere ulteriori informazioni.</dt>
<dd class="clearfix"></dd>
<dt>5.  I costi per il trattamento e l’esecuzione di una richiesta sono a carico della Parte richiesta. È fatto salvo l’articolo 7 capoverso 4 del presente Accordo.</dt>
<dd class="clearfix"></dd>
</dl>
</div></article>
</div></section><section id="tit_IV"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_IV">Titolo IV <br>Addetti di polizia</a>
</h1>
<div class="collapseable"><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p>1.  Le autorità competenti delle Parti possono inviare di comune accordo, a tempo determinato o indeterminato, sul territorio dell’altra Parte addetti di polizia con lo statuto di agenti diplomatici ai sensi della Convenzione di Vienna del 18 aprile 1961<sup><a href="#fn-d6e271" id="fnbck-d6e271">3</a></sup> sulle relazioni diplomatiche.</p>
<p>2.  L’invio di addetti di polizia ha lo scopo di promuovere e accelerare la cooperazione, segnatamente mediante il sostegno in caso di assistenza di polizia e giudiziaria in materia penale.</p>
<p>3.  Gli addetti di polizia forniscono consulenza e assistenza senza assumere competenze ufficiali. Non sono autorizzati a eseguire autonomamente misure di polizia. Forniscono informazioni e svolgono i loro compiti nell’ambito delle direttive impartite dalla Parte che li ha inviati.</p>
<div class="footnotes"><p id="fn-d6e271"><sup><a href="#fnbck-d6e271">3</a></sup> <a href="https://fedlex.data.admin.ch/eli/cc/1964/435_431_431" target="_blank">RS <b>0.191.01</b></a></p></div>
</div></article></div></section><section id="tit_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_V">Titolo V <br>Protezione dei dati, classificazione e trasmissione di dati a Stati terzi</a>
</h1>
<div class="collapseable">
<article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Protezione dei dati</a>
</h6>
<div class="collapseable"> <p>La protezione dei dati personali trasmessi in virtù del presente Accordo è disciplinata, nel rispetto delle vigenti legislazioni nazionali e degli obblighi internazionali, dalle disposizioni seguenti:</p>
<dl>
<dt>a. </dt>
<dd>I dati sensibili su singole persone e i profili della personalità ai sensi dell’articolo 6 della Convenzione per la protezione delle persone in relazione all’elaborazione automatica dei dati a carattere personale (Strasburgo, 28 gennaio 1981<sup><a href="#fn-d6e302" id="fnbck-d6e302">4</a></sup>) possono essere trasmessi unicamente se strettamente necessario e solo insieme ad altri dati.</dd>
<dt>b. </dt>
<dd>L’uso dei dati da parte della Parte destinataria è consentito unicamente per gli scopi indicati nel presente Accordo e alle condizioni stabilite dalla Parte mittente. L’uso dei dati per altri scopi da parte della Parte destinataria è possibile solo previo consenso scritto della Parte mittente.</dd>
<dt>c. </dt>
<dd>Su richiesta della Parte mittente, la Parte destinataria informa in merito all’uso dei dati comunicati e ai risultati ottenuti con il loro aiuto.</dd>
<dt>d. </dt>
<dd>I dati possono essere utilizzati esclusivamente da autorità giudiziarie, di polizia o da un’altra autorità preposta dalle Parti alla lotta contro la criminalità. Le Parti si trasmettono vicendevolmente gli elenchi. La trasmissione di dati ad altre autorità è possibile solo previo consenso scritto della Parte mittente.</dd>
<dt>e. </dt>
<dd>La Parte mittente veglia sull’esattezza dei dati da trasmettere nonché sulla necessità e proporzionalità tenendo conto dello scopo perseguito. Se risulta che sono stati trasmessi dati inesatti o dati che non avrebbero dovuto essere trasmessi, se ne informa immediatamente il destinatario. Quest’ultimo rettifica o distrugge immediatamente i dati.</dd>
<dt>f. </dt>
<dd>La persona interessata dalla trasmissione di dati ha il diritto di informarsi in merito ai dati che la riguardano e all’uso previsto. Per il rilascio di informazioni è applicabile la legislazione nazionale della Parte a cui è presentata la richiesta. Una richiesta è accolta soltanto previo consenso scritto dell’altra Parte.</dd>
<dt>g. </dt>
<dd>Se necessario, in occasione della trasmissione la Parte mittente notifica i termini di distruzione vigenti secondo la propria legislazione nazionale. Indipendentemente da questi termini, i dati trasmessi sono distrutti appena non sono più necessari allo scopo per cui sono stati trasmessi. La Parte destinataria informa la Parte mittente della distruzione dei dati e dei relativi motivi. In caso di abrogazione del presente Accordo, tutti i dati trasmessi in virtù dello stesso sono distrutti.</dd>
<dt>h. </dt>
<dd>Le Parti registrano agli atti la trasmissione, la ricezione e la distruzione di dati.</dd>
<dt>i. </dt>
<dd>Nel quadro della propria responsabilità ai sensi della legislazione nazionale, una Parte non può avvalersi a suo discarico, nei confronti della persona lesa, del fatto che l’altra Parte ha trasmesso dati inesatti o dati che non avrebbero dovuto essere trasmessi. Se la Parte destinataria risarcisce un danno causato dall’uso di dati inesatti o trasmessi illecitamente, la Parte mittente le rimborsa l’importo totale del risarcimento versato.</dd>
<dt>j. </dt>
<dd>Le Parti proteggono efficacemente i dati trasmessi dall’accesso, dalla modifica e dalla comunicazione non autorizzati.</dd>
</dl>
<div class="footnotes"><p id="fn-d6e302"><sup><a href="#fnbck-d6e302">4</a></sup> <a href="https://fedlex.data.admin.ch/eli/cc/2002/422" target="_blank">RS <b>0.235.1</b></a></p></div>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Protezione di informazioni classificate e trasmissione a Stati terzi</a>
</h6>
<div class="collapseable"> <p>1.  In caso di trasmissione di informazioni classificate in virtù della propria legislazione nazionale, la Parte mittente stabilisce le condizioni per il loro uso. L’altra Parte garantisce la protezione richiesta.</p>
<p>2.  Le informazioni classificate sono trasmesse a Stati terzi solo previo consenso scritto della Parte mittente.</p>
</div></article>
</div></section><section id="tit_VI"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#tit_VI">Titolo VI <br>Disposizioni finali</a>
</h1>
<div class="collapseable">
<article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Autorità competenti</a>
</h6>
<div class="collapseable"> <p>1.  Per l’esecuzione del presente Accordo sono competenti, per la Repubblica di Lettonia, il Ministero dell’Interno e per la Confederazione Svizzera, l’Ufficio federale di polizia del Dipartimento federale di giustizia e polizia. Queste autorità sono autorizzate a cooperare direttamente e a livello operativo in base alle relative competenze.</p>
<p>2.  Entro 30 giorni dall’entrata in vigore del presente Accordo le Parti si trasmettono reciprocamente gli indirizzi importanti, i numeri di telefono e telefax ed eventuali altri collegamenti, se possibile con la menzione di una persona di contatto che conosca la lingua dell’altra Parte.</p>
<p>3.  Le autorità competenti si notificano reciprocamente ogni modifica di competenza o di denominazione delle autorità di cui ai capoversi 1 e 2.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Lingua</a>
</h6>
<div class="collapseable"> <p>Salvo intesa di tenore diverso, per l’esecuzione del presente Accordo è impiegata la lingua inglese.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Riunione di esperti</a>
</h6>
<div class="collapseable"> <p>Un gruppo comune di esperti, costituito da eminenti rappresentanti delle Parti, si riunisce regolarmente ed esamina l’applicazione del presente Accordo e la qualità della cooperazione, elabora strategie nuove e determina l’eventuale necessità di disposizioni complementari o di un ulteriore sviluppo.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Accordi aggiuntivi</a>
</h6>
<div class="collapseable"> <p>Sulla base e nel rispetto del presente Accordo, le autorità competenti delle Parti possono stipulare ulteriori accordi per lo svolgimento e la promozione della cooperazione.</p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Rapporto con altre convenzioni internazionali</a>
</h6>
<div class="collapseable"> <p>Il presente Accordo non pregiudica gli obblighi delle Parti derivanti da altre convenzioni internazionali, bilaterali o multilaterali, delle quali esse sono parti contraenti.</p>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Entrata in vigore e denuncia</a>
</h6>
<div class="collapseable"> <p>1.  Il presente Accordo entra in vigore il giorno successivo la ricezione dell’ultima notifica in cui le Parti si informano che sono soddisfatte le condizioni legali necessarie a livello nazionale per l’entrata in vigore.</p>
<p>2.  Il presente Accordo è concluso a tempo indeterminato. Ciascuna Parte può denunciare il presente Accordo in ogni momento, mediante notificazione scritta per via diplomatica. Esso è abrogato sei mesi dopo la ricezione di una tale notificazione.</p>
<p>Fatto a Riga il 23 maggio 2005, in due esemplari, nelle lingue tedesca e lettone, entrambi i testi facenti parimenti fede.</p>
<p></p>
<div class="table"><table border="1">
<tr>
<td><p>Per la <br>Confederazione Svizzera:</p></td>
<td><p>Per la<br>Repubblica di Lettonia:</p></td>
</tr>
<tr>
<td><p>Christoph Blocher</p></td>
<td><p>Ēriks Jēkabsons</p></td>
</tr>
</table></div>
</div></article><section id="tit_VI/d4e56"><h2 class="heading" role="heading" aria-level="2">
<span class="display-icon"></span><span class="external-link-icon"></span>
</h2>
<div class="collapseable"><p></p></div></section>
</div></section></main>
</div></body>
</html>
