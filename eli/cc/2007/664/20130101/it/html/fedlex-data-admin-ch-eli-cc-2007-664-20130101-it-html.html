<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--412.101.220.56 --><p class="srnummer ">412.101.220.56 </p>
<h1 class="erlasstitel botschafttitel ">Ordinanza della SEFRI<b><sup><a href="#fn-d7e11" id="fnbck-d7e11">1</a></sup></b> <br>sulla formazione professionale di base <br>Tecnologa d’imballaggio/Tecnologo d’imballaggio <br>con attestato federale di capacità (AFC)</h1>
<p class="erlassdatum ">del 12 luglio 2007 (Stato 1° gennaio 2013)</p>
<div class="footnotes"><p id="fn-d7e11"><sup><a href="#fnbck-d7e11">1</a></sup><sup></sup> La designazione dell’unità amministrativa è stata adattata in applicazione  dell’art. 16 cpv. 3 dell’O del 17 nov. 2004 sulle pubblicazioni ufficiali (<a href="https://fedlex.data.admin.ch/eli/cc/2015/670" target="_blank">RS <b>170.512.1</b></a>), con effetto dal 1° gen. 2013.</p></div>
</div>
<div id="preamble"><div>
<p></p>
<div class="table"><table border="1">
<tr>
<td><p class="man-template-tab-krpr-fett man-font-weight-bold ">33313</p></td>
<td><p class="man-template-tab-krpr-fett man-font-weight-bold ">Tecnologa d’imballaggio AFC/Tecnologo d’imballaggio AFC</p></td>
</tr>
<tr>
<td><p class="man-template-tab-krpr-fett man-font-weight-bold "></p></td>
<td><p class="man-template-tab-krpr-fett man-font-weight-bold ">Verpackungstechnologin EFZ/Verpackungstechnologe EFZ</p></td>
</tr>
<tr>
<td><p class="man-template-tab-krpr-fett man-font-weight-bold "></p></td>
<td><p class="man-template-tab-krpr-fett man-font-weight-bold ">Technologue en emballage CFC</p></td>
</tr>
</table></div>
<?del-struct abstand4pt><p class="man-template-autor ">La Segreteria di Stato per la formazione, la ricerca e l’innovazione (SEFRI), <br>di concerto con il Segreteria di Stato dell’economia,</p>
<p class="ingress ">visto l’articolo 19 della legge federale del 13 dicembre 2002<sup><a href="#fn-d7e58" id="fnbck-d7e58">2</a></sup> sulla formazione professionale (LFPr);<br>visto l’articolo 12 dell’ordinanza del 19 novembre 2003<sup><a href="#fn-d7e69" id="fnbck-d7e69">3</a></sup> sulla formazione <br>professionale (OFPr);<br>visto l’articolo 50 dell’ordinanza 1 del 10 maggio 2000<sup><a href="#fn-d7e83" id="fnbck-d7e83">4</a></sup> concernente la legge sul lavoro (OLL 1),</p>
<p class="man-template-verb ">ordina:</p>
<div class="footnotes">
<p id="fn-d7e58"><sup><a href="#fnbck-d7e58">2</a></sup><sup></sup> <a href="https://fedlex.data.admin.ch/eli/cc/2003/674" target="_blank">RS <b>412.10</b></a></p>
<p id="fn-d7e69"><sup><a href="#fnbck-d7e69">3</a></sup><sup></sup> <a href="https://fedlex.data.admin.ch/eli/cc/2003/748" target="_blank">RS <b>412.101</b></a></p>
<p id="fn-d7e83"><sup><a href="#fnbck-d7e83">4</a></sup><sup></sup> <a href="https://fedlex.data.admin.ch/eli/cc/2000/243" target="_blank">RS <b>822.111</b></a></p>
</div>
</div></div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1:  Oggetto, orientamenti professionali e durata</a>
</h1>
<div class="collapseable">
<article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Denominazione, profilo e orientamenti professionali</a>
</h6>
<div class="collapseable">
<p class="absatz "><sup>1</sup> La denominazione professionale è tecnologa d’imballaggio AFC/tecnologo d’imballaggio AFC.</p>
<p class="absatz "><sup>2</sup> Il profilo professionale dei tecnologi d’imballaggio AFC implica in particolare i seguenti comportamenti e attività:</p>
<dl>
<dt>a. </dt>
<dd>definizione dei bisogni della clientela, scelta di materiali appropriati, progettazione dei rispettivi imballaggi e confezione di prototipi;</dd>
<dt>b. </dt>
<dd>rielaborazione della documentazione e dei dati risultanti dalla progettazione per la preparazione tecnica del lavoro e la produzione;</dd>
<dt>c. </dt>
<dd>produzione di imballaggi di cartone e cartone ondulato con l’aiuto di diversi impianti;</dd>
<dt>d. </dt>
<dd>considerazione degli aspetti qualitativi ed ecologici sia nella progettazione di imballaggi sia nella produzione e rispetto delle prescrizioni relative alla sicurezza sul lavoro e all’igiene; </dd>
<dt>e. </dt>
<dd>senso di responsabilità, disponibilità ad apprendere, capacità di lavorare in gruppo e capacità di lavorare sotto pressione.</dd>
</dl>
<p class="absatz "><sup>3</sup> Nell’ambito professionale del tecnologo d’imballaggio AFC si distinguono i seguenti orientamenti professionali:</p>
<dl>
<dt>a. </dt>
<dd>cartone;</dd>
<dt>b. </dt>
<dd>cartone ondulato.</dd>
</dl>
<p class="absatz "><sup>4</sup> L’orientamento professionale viene stabilito nel contratto di tirocinio. </p>
<p class="absatz "><sup>5</sup> Per entrambi gli orientamenti professionali vengono distinti i seguenti approfondimenti nella formazione professionale pratica e nella procedura di qualificazione:</p>
<dl>
<dt>a. </dt>
<dd>progettazione di imballaggi;</dd>
<dt>b. </dt>
<dd>produzione.</dd>
</dl>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Durata e inizio</a>
</h6>
<div class="collapseable">
<p class="absatz "><sup>1</sup> La formazione professionale di base dura quattro anni. </p>
<p class="absatz "><sup>2</sup> L’inizio della formazione professionale di base segue il calendario scolastico della relativa scuola professionale.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2:  Obiettivi ed esigenze</a>
</h1>
<div class="collapseable">
<article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Competenze</a>
</h6>
<div class="collapseable">
<p class="absatz "><sup>1</sup> Gli obiettivi e le esigenze della formazione professionale di base sono espressi sotto forma di competenze operative secondo gli articoli 4–6.</p>
<p class="absatz "><sup>2</sup> Essi valgono per tutti i luoghi di formazione.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Competenza professionale</a>
</h6>
<div class="collapseable">
<p class="absatz ">La competenza professionale comprende conoscenze e capacità nei seguenti ambiti:</p>
<dl>
<dt>a. </dt>
<dd>progettazione di imballaggi;</dd>
<dt>b. </dt>
<dd>materiale;</dd>
<dt>c. </dt>
<dd>preparazione tecnica del lavoro;</dd>
<dt>d. </dt>
<dd>produzione;</dd>
<dt>e. </dt>
<dd>qualità, sicurezza, igiene e protezione dell’ambiente.</dd>
</dl>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Competenza metodologica</a>
</h6>
<div class="collapseable">
<p class="absatz ">La competenza metodologica comprende conoscenze e capacità nei seguenti ambiti:</p>
<dl>
<dt>a. </dt>
<dd>tecniche di lavoro e risoluzione di problemi;</dd>
<dt>b. </dt>
<dd>approccio reticolare, orientato al processo, a livello teorico e operativo;</dd>
<dt>c. </dt>
<dd>strategie d’informazione e di comunicazione;</dd>
<dt>d. </dt>
<dd>strategie d’apprendimento;</dd>
<dt>e. </dt>
<dd>comportamento ecologico.</dd>
</dl>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Competenza sociale e personale</a>
</h6>
<div class="collapseable">
<p class="absatz ">La competenza sociale e personale comprende conoscenze e capacità nei seguenti ambiti:</p>
<dl>
<dt>a. </dt>
<dd>senso di responsabilità;</dd>
<dt>b. </dt>
<dd>apprendimento continuo;</dd>
<dt>c. </dt>
<dd>capacità di lavorare in gruppo;</dd>
<dt>d. </dt>
<dd>forme comportamentali;</dd>
<dt>e. </dt>
<dd>capacità di lavorare sotto pressione.</dd>
</dl>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3:  Sicurezza sul lavoro, protezione della salute e dell’ambiente</a>
</h1>
<div class="collapseable"><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable">
<p class="absatz "><sup>1</sup> All’inizio della formazione, gli operatori forniscono e spiegano alle persone in formazione le prescrizioni e le raccomandazioni relative alla sicurezza sul lavoro e alla protezione della salute e dell’ambiente.</p>
<p class="absatz "><sup>2</sup> Dette prescrizioni e raccomandazioni vengono fornite in tutti i luoghi di formazione e considerate ai fini delle procedure di qualificazione.</p>
<p class="absatz "><sup>3</sup> In deroga all’articolo 47 lettera a OLL 1, le persone in formazione possono essere coinvolte, a dipendenza del loro stato di formazione, per il servizio e la manutenzione di impianti, come macchine, motori d’avviamento, impianti di trasporto e la manipolazione di utensili che comportano un notevole pericolo d’infortunio. Tale deroga presuppone una formazione, istruzioni e sorveglianza maggiori, adeguate al più elevato pericolo d’infortunio; esse devono riflettersi negli obiettivi di valutazione concernenti la sicurezza sul lavoro e la protezione della salute.</p>
</div></article></div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4:  Parti svolte dai luoghi di formazione e lingua d’insegnamento</a>
</h1>
<div class="collapseable">
<article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Parti svolte dai luoghi di formazione</a>
</h6>
<div class="collapseable">
<p class="absatz "><sup>1</sup> La formazione professionale pratica si svolge in media su quattro giorni alla settimana per tutta la durata della formazione professionale di base. </p>
<p class="absatz "><sup>2</sup> L’insegnamento scolastico obbligatorio comprende 1360 lezioni. Esso include 160 lezioni per l’insegnamento dello sport. </p>
<p class="absatz "><sup>3</sup> I corsi interaziendali hanno una durata complessiva minima di sei e massima di nove giornate di otto ore. Nell’ultimo semestre della formazione professionale di base non si svolgono corsi interaziendali.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Lingua d’insegnamento</a>
</h6>
<div class="collapseable">
<p class="absatz "><sup>1</sup> La lingua d’insegnamento è di norma la lingua nazionale del luogo in cui si trova la scuola professionale. </p>
<p class="absatz "><sup>2</sup> È raccomandato l’insegnamento bilingue nella lingua nazionale locale e in un’altra lingua nazionale o in inglese.</p>
<p class="absatz "><sup>3</sup> I Cantoni possono autorizzare altre lingue d’insegnamento.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5:  Piano di formazione e cultura generale</a>
</h1>
<div class="collapseable">
<article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Piano di formazione</a>
</h6>
<div class="collapseable">
<p class="absatz "><sup>1</sup> Al momento dell’entrata in vigore della presente ordinanza è disponibile un piano di formazione, redatto dalla competente organizzazione del mondo del lavoro e approvato dalla SEFRI.</p>
<p class="absatz "><sup>2</sup> Esso specifica le competenze operative di cui agli articoli 4–6 come segue:</p>
<dl>
<dt>a. </dt>
<dd>spiega la loro rilevanza per la formazione professionale di base; </dd>
<dt>b. </dt>
<dd>definisce il tipo di comportamento atteso in determinate situazioni operative sul posto di lavoro;</dd>
<dt>c. </dt>
<dd>precisa le competenze operative mediante obiettivi di valutazione concreti;</dd>
<dt>d. </dt>
<dd>rapporta coerentemente le competenze operative alle procedure di qualificazione, di cui precisa le modalità. </dd>
</dl>
<p class="absatz "><sup>3</sup> Il piano di formazione stabilisce inoltre:</p>
<dl>
<dt>a. </dt>
<dd>la struttura curricolare della formazione professionale di base;</dd>
<dt>b. </dt>
<dd>l’organizzazione dei corsi interaziendali e la loro ripartizione sulla durata della formazione di base;</dd>
<dt>c. </dt>
<dd>i campi di qualificazione menzionati nel certificato delle note di cui all’articolo 21 capoverso 3 e rilevanti per le ripetizioni di cui all’articolo 19;</dd>
<dt>d. </dt>
<dd>le prescrizioni e le raccomandazioni relative alla sicurezza sul lavoro e alla protezione della salute e dell’ambiente.</dd>
</dl>
<p class="absatz "><sup>4</sup> Al piano di formazione è allegato l’elenco della documentazione concernente la realizzazione della formazione professionale di base per tecnologi d’imballaggio AFC con indicazione di titolo, data e centro di distribuzione.</p>
</div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Cultura generale</a>
</h6>
<div class="collapseable">
<p class="absatz ">Per gli insegnamenti di cultura generale fa stato l’ordinanza della SEFRI del 27 aprile 2006<sup><a href="#fn-d7e348" id="fnbck-d7e348">5</a></sup> sulle prescrizioni minime in materia di cultura generale nella formazione professionale di base. </p>
<div class="footnotes"><p id="fn-d7e348"><sup><a href="#fnbck-d7e348">5</a></sup><sup></sup> <a href="https://fedlex.data.admin.ch/eli/cc/2006/510" target="_blank">RS <b>412.101.241</b></a></p></div>
</div></article>
</div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6:  Requisiti per gli operatori della formazione nell’azienda di tirocinio</a>
</h1>
<div class="collapseable">
<article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Requisiti professionali minimi richiesti ai formatori</a>
</h6>
<div class="collapseable">
<p class="absatz ">I requisiti professionali minimi ai sensi dell’articolo 44 capoverso 1 lettere a e b OFPr sono soddisfatti se il formatore possiede una delle seguenti qualifiche:</p>
<dl>
<dt>a. </dt>
<dd>attestato federale di capacità di tecnologo d’imballaggio e almeno tre anni di pratica professionale nel campo d’insegnamento;</dd>
<dt>b. </dt>
<dd>attestato federale di capacità di una professione affine con le necessarie conoscenze professionali e almeno cinque anni di pratica professionale nel campo del tecnologo d’imballaggio AFC;</dd>
<dt>c. </dt>
<dd>diploma di formazione professionale superiore di livello terziario in ambito pertinente.</dd>
</dl>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Numero massimo di persone in formazione</a>
</h6>
<div class="collapseable">
<p class="absatz "><sup>1</sup> In un’azienda può svolgere il tirocinio una persona in formazione se:</p>
<dl>
<dt>a. </dt>
<dd>è occupato al 100 per cento un formatore qualificato; oppure</dd>
<dt>b. </dt>
<dd>sono occupati due formatori qualificati, ciascuno almeno al 60 per cento.</dd>
</dl>
<p class="absatz "><sup>2</sup> Quando una persona arriva all’ultimo anno della formazione professionale di base, un’altra persona in formazione può iniziare il tirocinio.</p>
<p class="absatz "><sup>3</sup> Per ogni altro specialista occupato al 100 per cento o per ogni due specialisti in più occupati ciascuno almeno al 60 per cento può svolgere il tirocinio una persona in più.</p>
<p class="absatz "><sup>4</sup> È considerato specialista il titolare di un attestato di capacità nel campo della persona in formazione o chi dispone di una qualifica equivalente.</p>
<p class="absatz "><sup>5</sup> In casi particolari l’autorità cantonale può autorizzare il superamento del numero massimo di persone in formazione per le aziende di tirocinio che da più anni svolgono la loro funzione di formazione con un successo superiore alla media.</p>
</div></article>
</div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">Sezione 7:  Documentazione dell’apprendimento e delle prestazioni</a>
</h1>
<div class="collapseable">
<article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Formazione in azienda</a>
</h6>
<div class="collapseable">
<p class="absatz "><sup>1</sup> La persona in formazione tiene una documentazione dell’apprendimento, in cui annota regolarmente i principali lavori eseguiti, le capacità acquisite e le esperienze fatte in azienda. </p>
<p class="absatz "><sup>2</sup> Il formatore controlla e firma tale documentazione ogni trimestre. La discute con la persona in formazione almeno una volta a trimestre. </p>
<p class="absatz "><sup>3</sup> Il formatore rileva in un rapporto scritto il livello raggiunto dalla persona in formazione.</p>
</div></article><article id="art_15"><a name="a15"></a><h6 class="heading " role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Formazione scolastica e formazione di base organizzata dalla scuola</a>
</h6>
<div class="collapseable"><p class="absatz ">Gli operatori della formazione scolastica e della formazione di base organizzata dalla scuola documentano le prestazioni delle persone in formazione nelle materie insegnate e consegnano loro una pagella alla fine di ogni semestre.</p></div></article>
</div></section><section id="sec_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_8">Sezione 8:  Procedura di qualificazione</a>
</h1>
<div class="collapseable">
<article id="art_16"><a name="a16"></a><h6 class="heading " role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Ammissione</a>
</h6>
<div class="collapseable">
<p class="absatz "><sup>1</sup> È ammesso alla procedura di qualificazione chi ha assolto la formazione professionale di base:</p>
<dl>
<dt>a. </dt>
<dd>secondo le disposizioni della presente ordinanza;</dd>
<dt>b. </dt>
<dd>in un istituto di formazione autorizzato dal Cantone; oppure</dd>
<dt>c. </dt>
<dd>al di fuori di un ciclo di formazione regolare e dimostra di soddisfare i requisiti per l’esame finale.</dd>
</dl>
<p class="absatz "><sup>2</sup> Dell’esperienza professionale richiesta per l’ammissione a una procedura di qualificazione di cui all’articolo 32 OFPr devono essere stati svolti almeno quattro<span style="color: #FF0000;"> </span>anni nel campo del tecnologo d’imballaggio AFC.</p>
</div></article><article id="art_17"><a name="a17"></a><h6 class="heading " role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Oggetto, durata e svolgimento</a>
</h6>
<div class="collapseable">
<p class="absatz "><sup>1</sup> Nella procedura di qualificazione si deve dimostrare di aver acquisito le competenze di cui agli articoli 4–6.</p>
<p class="absatz "><sup>2</sup> Nell’esame finale vengono esaminati i campi di qualificazione sotto elencati nel modo seguente:</p>
<dl>
<dt>a. </dt>
<dd>«lavoro pratico», della durata di 16 ore. La persona in formazione deve dimostrare di essere in grado di eseguire, in modo professionalmente corretto e adeguato alle necessità e alla situazione, le attività richieste nell’ambito di un lavoro prestabilito o in situazioni date. È ammessa come ausilio la consultazione della documentazione dell’apprendimento e dei corsi interaziendali;</dd>
<dt>b. </dt>
<dd>«conoscenze professionali», della durata di quattro ore. L’esame è scritto oppure sia scritto sia orale. Se si svolge un esame orale, la durata massima è di un’ora;</dd>
<dt>c. </dt>
<dd>«cultura generale». Per l’esame finale nel campo di qualificazione «cultura generale» fa stato l’ordinanza della SEFRI del 27 aprile 2006<sup><a href="#fn-d7e480" id="fnbck-d7e480">6</a></sup> sulle prescrizioni minime in materia di cultura generale nella formazione professionale di base. </dd>
</dl>
<div class="footnotes"><p id="fn-d7e480"><sup><a href="#fnbck-d7e480">6</a></sup><sup></sup> <a href="https://fedlex.data.admin.ch/eli/cc/2006/510" target="_blank">RS <b>412.101.241</b></a></p></div>
</div></article><article id="art_18"><a name="a18"></a><h6 class="heading " role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Superamento</a>
</h6>
<div class="collapseable">
<p class="absatz "><sup>1</sup> L’esame finale è superato se:</p>
<dl>
<dt>a. </dt>
<dd>per il campo di qualificazione «lavoro pratico» viene attribuito il 4 o una nota superiore; e</dd>
<dt>b. </dt>
<dd>la nota complessiva raggiunge o supera il 4.</dd>
</dl>
<p class="absatz "><sup>2</sup> La nota complessiva è data dalla media, arrotondata a un decimale, delle note ponderate dei singoli campi di qualificazione dell’esame finale e della nota relativa all’insegnamento professionale.</p>
<p class="absatz "><sup>3</sup> Per nota relativa all’insegnamento professionale si intende la media arrotondata al punto o al mezzo punto di tutte le note semestrali relative all’insegnamento professionale<sup><a href="#fn-d7e511" id="fnbck-d7e511">7</a></sup>.</p>
<p class="absatz "><sup>4</sup> Per il calcolo della nota complessiva valgono i campi di qualificazione dell’esame finale e la nota relativa all’insegnamento professionale con la seguente ponderazione:</p>
<dl>
<dt>a. </dt>
<dd>lavoro pratico: conta doppio;</dd>
<dt>b. </dt>
<dd>conoscenze professionali: conta una volta sola;</dd>
<dt>c. </dt>
<dd>cultura generale: conta una volta sola;</dd>
<dt>d. </dt>
<dd>nota relativa all’insegnamento professionale: conta una volta sola.</dd>
</dl>
<div class="footnotes"><p id="fn-d7e511"><sup><a href="#fnbck-d7e511">7</a></sup><sup></sup> Versione del 1° novembre 2009</p></div>
</div></article><article id="art_19"><a name="a19"></a><h6 class="heading " role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Ripetizioni</a>
</h6>
<div class="collapseable">
<p class="absatz "><sup>1</sup> La ripetizione delle procedure di qualificazione è disciplinata dall’articolo 33 OFPr. Qualora debba essere ripetuto un campo di qualificazione, esso va ripetuto interamente.</p>
<p class="absatz "><sup>2</sup> Qualora si ripeta la procedura di qualificazione senza frequentare nuovamente la scuola professionale, resta valida la nota relativa all’insegnamento professionale conseguita in precedenza. Se si ripetono almeno due semestri di insegnamento professionale, fa stato la nuova nota relativa all’insegnamento professionale. </p>
</div></article><article id="art_20"><a name="a20"></a><h6 class="heading " role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Caso particolare</a>
</h6>
<div class="collapseable"><p class="absatz ">Per le persone che hanno assolto la formazione diversamente da quanto disciplinato dalla presente ordinanza, invece della nota relativa all’insegnamento professionale si terrà in considerazione quella del campo di qualificazione «conoscenze professionali».</p></div></article>
</div></section><section id="sec_9"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_9">Sezione 9:  Attestazioni e titolo</a>
</h1>
<div class="collapseable"><article id="art_21"><a name="a21"></a><h6 class="heading " role="heading">
<span class="display-icon"></span><span class="external-link-icon"></span><a href="#art_21"><b>Art. 21</b></a>
</h6>
<div class="collapseable">
<p class="absatz "><sup>1</sup> Chi ha superato la procedura di qualificazione, riceve l’attestato federale di capacità (AFC).</p>
<p class="absatz "><sup>2</sup> L’attestato federale di capacità conferisce al titolare il diritto di avvalersi della designazione legalmente protetta di «tecnologa d’imballaggio AFC/tecnologo d’imballaggio AFC».</p>
<p class="absatz "><sup>3</sup> Nel certificato delle note figurano:</p>
<dl>
<dt>a. </dt>
<dd>la nota complessiva;</dd>
<dt>b. </dt>
<dd>le note di ogni campo di qualificazione e la nota relativa all’insegnamento professionale.</dd>
</dl>
</div></article></div></section><section id="sec_10"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_10">Sezione 10:  Commissione svizzera per lo sviluppo professionale e la qualità per tecnologi d’imballaggio AFC</a>
</h1>
<div class="collapseable"><article id="art_22"><a name="a22"></a><h6 class="heading " role="heading">
<span class="display-icon"></span><span class="external-link-icon"></span><a href="#art_22"><b>Art. 22</b></a>
</h6>
<div class="collapseable">
<p class="absatz "><sup>1</sup> La Commissione svizzera per lo sviluppo professionale e la qualità per tecnologi d’imballaggio AFC ha la seguente composizione:</p>
<dl>
<dt>a. </dt>
<dd>da quattro a sei rappresentanti della Comunità di interessi per la formazione professionale (CIFP);</dd>
<dt>b. </dt>
<dd>da uno a due rappresentanti dei docenti di materie professionali;</dd>
<dt>c. </dt>
<dd>almeno un rappresentante, rispettivamente, della Confederazione e dei Cantoni.</dd>
</dl>
<p class="absatz "><sup>2</sup> Le regioni linguistiche devono essere adeguatamente rappresentate.</p>
<p class="absatz "><sup>3</sup> Entrambi gli orientamenti professionali devono essere rappresentati.</p>
<p class="absatz "><sup>4</sup> La Commissione non rientra nel campo d’applicazione dell’ordinanza del 3 giugno 1996<sup><a href="#fn-d7e605" id="fnbck-d7e605">8</a></sup> sulle commissioni. Essa si autocostituisce.</p>
<p class="absatz "><sup>5</sup> La Commissione ha i seguenti compiti:</p>
<dl>
<dt>a. </dt>
<dd>adegua costantemente, ma almeno ogni cinque anni, il piano di formazione di cui all’articolo 10 agli sviluppi economici, tecnologici e didattici. A tal fine tiene conto di eventuali nuovi aspetti organizzativi della formazione professionale di base. Le modifiche devono essere approvate dai rappresentanti della Confederazione e dei Cantoni; </dd>
<dt>b. </dt>
<dd>richiede alla SEFRI modifiche della presente ordinanza, qualora gli sviluppi osservati interessino disposizioni della stessa, segnatamente le competenze di cui agli articoli 4–6.</dd>
</dl>
<div class="footnotes"><p id="fn-d7e605"><sup><a href="#fnbck-d7e605">8</a></sup><sup></sup> <a href="https://fedlex.data.admin.ch/eli/cc/1996/1651_1651_1651" target="_blank">RS <b>172.31</b></a></p></div>
</div></article></div></section><section id="sec_11"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_11">Sezione 11:  Disposizioni finali</a>
</h1>
<div class="collapseable">
<article id="art_23"><a name="a23"></a><h6 class="heading " role="heading">
<span class="display-icon"></span><span class="external-link-icon"></span><a href="#art_23"><b>Art. 23</b> Diritto previgente: abrogazione </a>
</h6>
<div class="collapseable">
<p class="absatz ">Sono abrogati:</p>
<dl>
<dt>a. </dt>
<dd>il regolamento del 16 maggio 1995<sup><a href="#fn-d7e639" id="fnbck-d7e639">9</a></sup> concernente il tirocinio e l’esame finale di tirocinio per tecnologi d’imballaggio;</dd>
<dt>b. </dt>
<dd>il programma del 16 maggio 1995<sup><a href="#fn-d7e653" id="fnbck-d7e653">10</a></sup> per l’insegnamento professionale dei tecnologi d’imballaggio.</dd>
</dl>
<div class="footnotes">
<p id="fn-d7e639"><sup><a href="#fnbck-d7e639">9</a></sup><sup></sup> <i>FF <b>1995</b> III 987</i></p>
<p id="fn-d7e653"><sup><a href="#fnbck-d7e653">10</a></sup><sup></sup> <i>FF <b>1995</b> III 987</i></p>
</div>
</div></article><article id="art_24"><a name="a24"></a><h6 class="heading " role="heading">
<span class="display-icon"></span><span class="external-link-icon"></span><a href="#art_24"><b>Art. 24</b> Disposizioni transitorie</a>
</h6>
<div class="collapseable">
<p class="absatz "><sup>1</sup> Le persone che hanno iniziato la formazione di tecnologo d’imballaggio prima del 1<sup>o</sup> gennaio 2008 la portano a termine in base al diritto previgente.</p>
<p class="absatz "><sup>2</sup> Fino al 31 dicembre 2012, chi ripete l’esame finale di tirocinio per tecnologo d’imballaggio viene valutato, su richiesta, in base al diritto previgente.</p>
</div></article><article id="art_25"><a name="a25"></a><h6 class="heading " role="heading">
<span class="display-icon"></span><span class="external-link-icon"></span><a href="#art_25"><b>Art. 25</b> Entrata in vigore</a>
</h6>
<div class="collapseable">
<p class="absatz "><sup>1</sup> La presente ordinanza entra in vigore il 1° gennaio 2008.</p>
<p class="absatz "><sup>2</sup> Le disposizioni concernenti la procedura di qualificazione, le attestazioni e il titolo (art. 16–21) entrano in vigore il 1° gennaio 2012.</p>
</div></article>
</div></section></main>
</div></body>
</html>
