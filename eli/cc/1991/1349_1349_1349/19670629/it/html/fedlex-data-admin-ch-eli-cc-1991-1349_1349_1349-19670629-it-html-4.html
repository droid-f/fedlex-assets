<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.784.403.367 --><p class="srnummer ">0.784.403.367 </p>
<p class="ref "> RU <b>1991</b> 1349</p>
<h1 class="erlasstitel botschafttitel ">Scambio di lettere del 27/29 giugno 1967 <br>tra la Svizzera e la Gran Bretagna <br>concernente il rilascio di licenze ai radioamatori</h1>
<p class="erlasssubtitel ">Entrato in vigore il 29 giugno 1967</p>
<p class="erlassdatum "> (Stato 29  giugno 1967)</p>
</div>
<div id="preamble"><div>
<p class="absatz09pt man-text-align-right "><i>Traduzione</i><sup><a href="#fn-d7e25" id="fnbck-d7e25">1</a></sup></p>
<p></p>
<div class="table layout-table"><table><tr>
<td><p class="man-template-tab-krpr ">L’Ambasciatore di Svizzera</p></td>
<td>
<p class="man-template-tab-krpr ">Londra, 29 giugno 1967</p>
<p class="man-template-tab-krpr "></p>
<p class="man-template-tab-krpr ">Sua Eccellenza G. Brown<br>Segretario principale<br>di Stato di Sua Maestà Britannica<br>agli Affari Esteri<br>Foreign Office</p>
<p class="man-template-tab-krpr ">Londra</p>
</td>
</tr></table></div>
<p class="absatz ">Signor Segretario di Stato,</p>
<p class="absatz ">Ho l’onore di dichiarare ricevuta la Sua nota del 27 giugno 1967 del seguente tenore:</p>
<dl>
<dt></dt>
<dd>«Mi pregio riferirmi alla corrispondenza scambiata tra i rappresentanti dei Governi del Regno Unito e della Confederazione Svizzera relativi alla possibilità di concludere un accordo tra i due Governi per l’attribuzione di reciproche autorizzazioni o licenze onde permettere ai radioamatori di ciascuno dei due Paesi, titolari di una licenza, di utilizzare le proprie emittenti in conformità delle disposizioni dell’articolo 41 del Regolamento delle radiocomunicazioni<sup><a href="#fn-d7e61" id="fnbck-d7e61">2</a></sup>, firmato a Ginevra nel 1959.</dd>
<dt></dt>
<dd>2.  In seguito a tale corrispondenza, in nome del Governo del Regno Unito, di proporre quanto segue:<dl>
<dt>(a) </dt>
<dd>Ogni persona fisica titolare di una licenza di radioamatore rilasciata dal proprio Governo e che utilizza un’emittente da questi autorizzata potrà, previo consenso del Governo dell’altra Parte, su base reciproca e alle condizioni stabilite qui di seguito, utilizzare detta emittente sul territorio di quest’ultimo.</dd>
<dt>(b) </dt>
<dd>Prima di poter utilizzare un’emittente ai sensi del paragrafo 2 (a), il titolare della licenza di radioamatore rilasciata dal proprio Governo dovrà ottenere a tal fine un’autorizzazione o una licenza dal servizio amministrativo competente dell’altro Governo.</dd>
<dt>(c) </dt>
<dd>Il servizio amministrativo competente di ciascun Governo può rilasciare un’autorizzazione o una licenza, in conformità del paragrafo 2 (b), alle condizioni e secondo i termini che giudica appropriati, compresi la condizione, per la persona interessata, di aver raggiunto un certo livello di conoscenza in qualità di radioamatore ed il diritto o la licenza per il Governo che l’ha rilasciata di annullare l’autorizzazione in qualsiasi momento.</dd>
</dl>
</dd>
<dt></dt>
<dd>Se il governo della Confederazione Svizzera concederà il proprio benestare, propongo che la presente nota e la relativa risposta costituiscano un accordo tra i due Governi che entrerà in vigore alla data della risposta e che potrà essere denunciato da ciascun Governo mediante preavviso scritto di sei mesi.»</dd>
</dl>
<p class="absatz ">Ho l’onore di informarla che il Consiglio federale svizzero approva i termini della Sua nota che costituisce, insieme alla presente risposta, un accordo tra i due Governi che entrerà in vigore in data odierna.</p>
<p class="absatz ">Gradisca, signor Segretario di Stato, l’assicurazione della mia alta considerazione.</p>
<p></p>
<div class="table layout-table"><table><tr>
<td><p class="unterschriftenfi1 "></p></td>
<td><p class="unterschriftenfi1 ">Olivier Long</p></td>
</tr></table></div>
<div class="footnotes">
<p id="fn-d7e25"><sup><a href="#fnbck-d7e25">1</a></sup><sup></sup> Il testo originale è pubblicato sotto lo stesso numero nell’ediz. franc. della presente Raccolta.</p>
<p id="fn-d7e61"><sup><a href="#fnbck-d7e61">2</a></sup><sup></sup> <a href="https://fedlex.data.admin.ch/eli/cc/1980/900_900_900-3" target="_blank">RS <b>0.784.403</b></a></p>
</div>
</div></div>
</div></body>
</html>
