<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.741.619.758--><p class="srnummer ">0.741.619.758</p>
<p class="ref "> RU <b>1981</b> 1702</p>
<p class="man-template-tab-krpr-kurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo<br>tra il Consiglio federale svizzero<br>e il Governo della Repubblica Tunisina<br>concernente i trasporti internazionali su strada</h1>
<p class="erlasssubtitel ">Conchiuso il 12 gennaio 1981<br>Entrato in vigore mediante scambio di note l’11 settembre 1981</p>
<p class="erlassdatum "></p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Il testo originale è pubblicato sotto lo stesso numero nell’ediz. franc. della presente Raccolta.</p></div>
</div>
<div id="preamble"><div>
<p class="man-template-autor ">Il Consiglio federale svizzero<br>e<br>il Governo della Repubblica Tunisina,</p>
<p class="absatz ">desiderosi di agevolare i trasporti stradali di persone e merci tra i due Paesi, come anche in transito attraverso il loro territorio,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> <b></b>Campo d’applicazione</a>
</h6>
<div class="collapseable"><p class="absatz ">Le disposizioni del presente Accordo s’applicano ai trasporti di persone e merci in provenienza dal o a destinazione del territorio di una Parte contraente o a tutti i trasporti in transito su questo territorio, eseguiti mediante veicoli immatricolati nel territorio dell’altra Parte contraente.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Definizioni</a>
</h6>
<div class="collapseable">
<p class="absatz "><sup>1</sup> Il termine «vettore» designa una persona fisica o giuridica la quale, sia in Svizzera, sia in Tunisia, è autorizzata ad eseguire trasporti di persone o merci per strada, conformemente alle disposizioni vigenti nel suo Paese.</p>
<p class="absatz "><sup>2</sup> Il termine «veicolo» designa un veicolo stradale a propulsione meccanica, un rimorchio, semirimorchio o autotreno, adibiti al trasporto:</p>
<dl>
<dt>a) </dt>
<dd>di più di otto persone sedute, non compreso il conducente;</dd>
<dt>b) </dt>
<dd>di merci.</dd>
</dl>
<p class="absatz "><sup>3</sup> Il termine «autorizzazione» designa qualsiasi licenza, concessione o autorizzazione esigibile secondo la legge applicabile da ciascuna delle Parti contraenti.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Trasporti di persone</a>
</h6>
<div class="collapseable">
<p class="absatz "><sup>1</sup> I trasporti di persone soggiacciono a previa autorizzazione.</p>
<p class="absatz "><sup>2</sup> Sono esonerati dall’autorizzazione i trasporti di persone che adempiono le condizioni seguenti:</p>
<dl>
<dt>a) </dt>
<dd>trasporto delle stesse persone con il medesimo veicolo durante tutto un viaggio, i cui punti di partenza e d’arrivo sono situati nel Paese di immatricolazione del veicolo, senza che siano fatti scendere o presi a bordo altri viaggiatori, né lungo il percorso né alle fermate fuori di detto Paese (circuito chiuso); oppure</dd>
<dt>b) </dt>
<dd>trasporto di un gruppo di persone da una località del territorio del Paese di immatricolazione del veicolo a una località situata sul territorio dell’altra Parte contraente, alla condizione che il veicolo lasci a vuoto quest’ultimo territorio; oppure</dd>
<dt>c) </dt>
<dd>trasporto in transito attraverso il territorio dell’altra Parte contraente, eccettuate le corse che si ripetono con una determinata frequenza.</dd>
</dl>
<p class="absatz "><sup>3</sup> In caso di transito a vuoto, il vettore dovrà dimostrare che attraversa a vuoto il territorio dell’altra Parte contraente.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Trasporto di merci</a>
</h6>
<div class="collapseable">
<p class="absatz "><sup>1</sup> I trasporti di merci tra i due Paesi, come anche in transito attraverso il loro territorio, soggiacciono al regime del contingentamento. I due Paesi s’attribuiscono reciprocamente un pari contingente annuo di autorizzazioni.</p>
<p class="absatz "><sup>2</sup> Vanno esenti da autorizzazione segnatamente:</p>
<dl>
<dt>a) </dt>
<dd>i trasporti di merci destinate a fiere e a esposizioni;</dd>
<dt>b) </dt>
<dd>i trasporti di oggetti e opere d’arte;</dd>
<dt>c) </dt>
<dd>i trasporti di materiale e d’accessori per manifestazioni teatrali;</dd>
<dt>d) </dt>
<dd>i trasporti di strumenti musicali e apparecchiature per registrazioni radiotelevisive o cinematografiche;</dd>
<dt>e) </dt>
<dd>i trasporti di cavalli da corsa, veicoli e attrezzature per manifestazioni sportive;</dd>
<dt>f) </dt>
<dd>i trasporti di veicoli avariati;</dd>
<dt>g) </dt>
<dd>i trasporti funebri;</dd>
<dt>h) </dt>
<dd>i traslochi;</dd>
<dt>i) </dt>
<dd>i trasporti destinati all’aiuto in caso di catastrofi;</dd>
<dt>j) </dt>
<dd>il viaggio a vuoto d’un veicolo per trasporto merci destinato a sostituire un veicolo caduto in avaria sul territorio dell’altra Parte, nonché il proseguimento, da parte dei veicolo sostituente, del trasporto sotto copertura dell’autorizzazione rilasciata per il veicolo sostituito;</dd>
<dt>k) </dt>
<dd>l’entrata a vuoto di:<dl>
<dt>– </dt>
<dd>veicoli per il trasporto di veicoli in avaria,</dd>
<dt>– </dt>
<dd>veicoli di traino e di riparazione.</dd>
</dl>
</dd>
</dl>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> <b></b>Applicazione della legislazione nazionale</a>
</h6>
<div class="collapseable"><p class="absatz ">Per tutte le materie non disciplinate nel presente Accordo, i vettori e i conducenti di veicoli di una Parte contraente hanno l’obbligo di rispettare le disposizioni delle leggi e dei regolamenti dell’altra Parte contraente, quando circolano sul territorio di quest’ultima.</p></div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> <b></b>Trasporti interni</a>
</h6>
<div class="collapseable"><p class="absatz ">I vettori non sono autorizzati a effettuare trasporti di persone o merci tra due punti situati sul territorio dell’altra Parte contraente.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> <b></b>Trasporti in terzi Paesi</a>
</h6>
<div class="collapseable"><p class="absatz ">I vettori non sono autorizzati a effettuare trasporti tra l’altra Parte contraente e uno Stato terzo salvo autorizzazione speciale dell’autorità competente di detta altra Parte.</p></div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> <b></b>Infrazioni</a>
</h6>
<div class="collapseable">
<p class="absatz "><sup>1</sup> Le autorità competenti delle Parti contraenti provvedono affinché i vettori osservino le disposizioni del presente Accordo.</p>
<p class="absatz "><sup>2</sup> I vettori e i conducenti di veicoli i quali, sul territorio dell’altra Parte contraente, hanno commesso infrazioni alle disposizioni del presente Accordo o alle leggi e regolamenti inerenti ai trasporti stradali o alla circolazione stradale, vigenti su detto territorio, possono, a domanda dell’autorità competente di questo Paese, costituire oggetto dei seguenti provvedimenti, da porre in opera dalle autorità del Paese d’immatricolazione del veicolo:</p>
<dl>
<dt>a) </dt>
<dd>avvertimento;</dd>
<dt>b) </dt>
<dd>soppressione temporanea, parziale o totale, del diritto d’eseguire trasporti sul territorio della Parte contraente dove è stata commessa l’infrazione.</dd>
</dl>
<p class="absatz "><sup>3</sup> Lautorità che ha posto in opera il provvedimento deve informarne l’autorità competente dell’altra Parte contraente.</p>
<p class="absatz "><sup>4</sup> I provvedimenti sono presi fatte salve le sanzioni applicabili, in virtù della legislazione nazionale, dai tribunali e dalle autorità competenti della Parte contraente sul cui territorio sono state commesse le infrazioni.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Autorità competenti</a>
</h6>
<div class="collapseable"><p class="absatz ">Le Parti contraenti designano reciprocamente le autorità incaricate d’applicare il presente Accordo. Fra quest’ultime vanno mantenuti contatti diretti.</p></div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> <b></b>Modalità d’applicazione</a>
</h6>
<div class="collapseable">
<p class="absatz ">Le autorità competenti delle Parti contraenti convengono riguardo alle modalità d’applicazione del presente Accordo mediante un protocollo<sup><a href="#fn-d7e238" id="fnbck-d7e238">2</a></sup> firmato simultaneamente al medesimo.</p>
<div class="footnotes"><p id="fn-d7e238"><sup><a href="#fnbck-d7e238">2</a></sup><sup></sup> Non pubblicato nella RU. Può essere consultato presso l’Ufficio federale dei trasporti.</p></div>
</div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> <b></b>Commissione mista</a>
</h6>
<div class="collapseable">
<p class="absatz "><sup>1</sup> Le Parti contraenti istituiscono una Commissione mista speciale per trattare le questioni inerenti all’applicazione del presente Accordo.</p>
<p class="absatz "><sup>2</sup> Questa commissione è competente per modificare il protocollo menzionato nell’articolo 10.</p>
<p class="absatz "><sup>3</sup> La commissione si riunisce, a domanda d’una delle autorità competenti, alternativamente sul territorio di ciascuna Parte contraente.</p>
</div></article><article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> <b></b>Disposti finanziari</a>
</h6>
<div class="collapseable">
<p class="absatz "><sup>1</sup> Ciascuna Parte garantisce all’altra il trasferimento del saldo tra introiti e spese, derivante da operazioni attuate nel quadro del presente Accordo, giusta la normativa vigente nel pertinente Paese.</p>
<p class="absatz "><sup>2</sup> Il regime d’imposte e tasse è stabilito nel protocollo citato in articolo 10.</p>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> <b></b>Applicazione al Principato del Liechtenstein</a>
</h6>
<div class="collapseable"><p class="absatz ">Conformemente alla domanda formale del Principato del Liechtenstein, il presente Accordo s’estende parimenti al Principato fintanto che esso resta vincolato alla Confederazione Svizzera da un trattato d’unione doganale).</p></div></article><article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> <b></b>Entrata in vigore e validità</a>
</h6>
<div class="collapseable">
<p class="absatz "><sup>1</sup> Il presente Accordo entrerà in vigore non appena ognuna delle Parti contraenti avrà notificato all’altra di aver adempiuto le condizioni costituzionali concernenti la conclusione e la messa in vigore di accordi internazionali.</p>
<p class="absatz "><sup>2</sup> L’accordo è valido per un anno a contare dall’entrata in vigore e sarà prorogato tacitamente di anno in anno, salvo disdetta, data, da una delle Parti, solo sei mesi prima della scadenza.</p>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p class="schlussint "><i>In fede di che,</i> i sottoscritti, debitamente autorizzati dai rispettivi Governi, hanno firmato il presente Accordo.</p>
<p class="absatz ">Fatto a Berna, il 12 gennaio 1981, in due originali in lingua francese.</p>
<p></p>
<div class="table layout-table"><table>
<tr>
<td><p class="unterschriften1 ">Per il<br>Consiglio federale svizzero:</p></td>
<td><p class="unterschriften1 ">Per il Governo<br>della Repubblica Tunisina:</p></td>
</tr>
<tr>
<td><p class="unterschriften ">P. Aubert</p></td>
<td><p class="unterschriften ">H. Belkhodja</p></td>
</tr>
</table></div>
<p class="absatz "></p>
<p class="abstand1seite "></p>
</div></section></main>
</div></body>
</html>
