<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1978-457_457_457-19780320-it-docx</title>
</head>
<body><div id="lawcontent">
<div id="preface">
<!--0.672.931.411--><p class="srnummer ">0.672.931.411</p>
<p> RU <b>1978</b> 457</p>
<h1 class="erlasstitel botschafttitel ">Scambio di lettere<br>del 20 marzo 1978 <br>tra il Consiglio federale svizzero e il Governo danese concernente <br>l’estensione alle Isole Feroë della Convenzione del 23 novembre 1973 <br>tra la Svizzera e la Danimarca intesa ad evitare la doppia imposizione <br>in materia di imposte sul reddito e sulla sostanza</h1>
<p>Entrato in vigore il 20 marzo 1978</p>
<p> (Stato 20  marzo 1978)</p>
</div>
<div id="preamble">
<p class=" man-font-style-italic ">Traduzione<i><sup><a href="#fn-d6e32" id="fnbck-d6e32">1</a></sup></i></p>
<p></p>
<div class="table"><table border="1">
<tr>
<td><p>Il Capo</p></td>
<td><p>3003 Berna, 20 marzo 1978</p></td>
</tr>
<tr>
<td><p>del Dipartimento politico federale</p></td>
<td><p></p></td>
</tr>
<tr>
<td><p></p></td>
<td><p></p></td>
</tr>
<tr>
<td><p></p></td>
<td><p>Sua Eccellenza</p></td>
</tr>
<tr>
<td><p></p></td>
<td><p>Sig. Torben Busck‑Nielsen</p></td>
</tr>
<tr>
<td><p></p></td>
<td><p>Ambasciatore della Danimarca<br>in Svizzera</p></td>
</tr>
<tr>
<td><p></p></td>
<td><p>Berna</p></td>
</tr>
</table></div>
<p>Signor ambasciatore,</p>
<p>In data 20 marzo 1978 mi ha inviato una lettera che ha il tenore seguente:</p>
<dl>
<dt></dt>
<dd>«Con riferimento alla convenzione, firmata a Berna il 23 novembre 1973<sup><a href="#fn-d6e91" id="fnbck-d6e91">2</a></sup>, intesa ad evitare la doppia imposizione in materia di imposte sul reddito e sulla sostanza, ho l’onore di proporre, in nome del Governo danese, che le modificazioni seguenti siano apportate a tale convenzione:<dl>
<dt>1. </dt>
<dd>La convenzione summenzionata è estesa nel modo seguente alle Isole Feroë:<dl>
<dt>a. </dt>
<dd>la convenzione si applica come se le Parti contraenti fossero le Isole Feroë e la Confederazione Svizzera;</dd>
<dt>b. </dt>
<dd>ogni riferimento al Regno di Danimarca o alla Danimarca va inteso, a meno che dal contesto non risulti altrimenti, come riferimento alle Isole Feroë;</dd>
<dt>c. </dt>
<dd>le imposte previste dalla convenzione in particolare sono le seguenti imposte riscosse nelle Isole Feroë.<dl>
<dt>(i) </dt>
<dd>le imposte sul reddito per la cassa del territorio delle isole Feroë;</dd>
<dt>(ii) </dt>
<dd>le imposte comunali sul reddito.</dd>
</dl>
</dd>
</dl>
</dd>
<dt>2. </dt>
<dd>L’estensione entra in vigore con lo scambio di lettere. Essa è applicabile per la prima volta:<dl>
<dt>a. </dt>
<dd>alle imposte riscosse per trattenuta alla fonte sui dividendi e gli interessi scaduti dopo il 31 dicembre 1973;</dd>
<dt>b. </dt>
<dd>alle altre imposte sul reddito e sulla sostanza che sono riscosse nelle Isole Feroë per il periodo successivo al 31 dicembre 1974;</dd>
<dt>c. </dt>
<dd>alle altre imposte svizzere sul reddito e sulla sostanza che sono riscosse per il periodo successivo al 31 dicembre 1974.</dd>
</dl>
</dd>
<dt>3. </dt>
<dd>La presente estensione rimane in vigore per una durata illimitata, ma può essere denunciata dal Governo danese o dal Consiglio federale svizzero per la fine di un anno civile, con un preavviso di sei mesi almeno. In tal caso l’estensione è applicabile per l’ultima volta:<dl>
<dt>a. </dt>
<dd>alle imposte riscosse per trattenuta alla fonte sui dividendi e sugli interessi scaduti nell’anno civile per cui la denuncia è stata notificata;</dd>
<dt>b. </dt>
<dd>alle altre imposte sul reddito e sulla sostanza che sono riscosse nelle Isole Feroë per l’anno fiscale che termina nell’anno civile per cui la denuncia è stata notificata;</dd>
<dt>c. </dt>
<dd>alle altre imposte svizzere sul reddito e sulla sostanza che sono riscosse per l’anno civile per cui la denuncia è stata notificata.</dd>
</dl>
</dd>
<dt></dt>
<dd>Nel caso in cui il Consiglio federale dovesse accettare detta estensione ho l’onore di proporre che la presente lettera e la risposta costituiscano un accordo tra i nostri due Governi ai sensi dell’articolo 30 capoverso 1 della convenzione.»</dd>
</dl>
</dd>
</dl>
<p>Ho l’onore di farLe sapere che la Sua proposta è approvata dal Consiglio federale svizzero. La Sua lettera e la mia risposta costituiscono pertanto un accordo tra i nostri due Governi ai sensi dell’articolo 30 capoverso 1 della convenzione.</p>
<p>Gradisca, signor ambasciatore, l’espressione della mia alta considerazione.</p>
<p></p>
<div class="table"><table border="1"><tr>
<td><p></p></td>
<td><p>Pierre Aubert</p></td>
</tr></table></div>
<p></p>
<div class="footnotes">
<p id="fn-d6e32"><sup><a href="#fnbck-d6e32">1</a></sup> Il testo originale è pubblicato sotto lo stesso numero nell’ediz. ted. della presente  Raccolta.</p>
<p id="fn-d6e91"><sup><a href="#fnbck-d6e91">2</a></sup> <a href="https://fedlex.data.admin.ch/eli/cc/1974/1720_1720_1720" target="_blank">RS <b>0.672.931.41</b></a></p>
</div>
</div>
</div></body>
</html>
