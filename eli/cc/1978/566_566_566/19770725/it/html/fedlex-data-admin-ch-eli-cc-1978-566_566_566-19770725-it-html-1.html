<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1978-566_566_566-19770725-it-docx</title>
</head>
<body><div id="lawcontent">
<div id="preface">
<!--0.974.273.61 --><p class="srnummer ">0.974.273.61 </p>
<p> RU <b>1978</b> 566</p>
<p class=" man-font-style-italic ">Traduzione<i><sup><a href="#fn-d6e14" id="fnbck-d6e14">1</a></sup></i></p>
<h1 class="erlasstitel botschafttitel ">Protocollo d’applicazione del 25 luglio 1977<br>dell’Accordo di commercio, di protezione degli investimenti e di cooperazione tecnica fra la Confederazione Svizzera e la Repubblica del Ciad concluso il 21 febbraio 1967<b><sup><a href="#fn-d6e24" id="fnbck-d6e24">2</a></sup></b> e concernente la cooperazione tecnica</h1>
<p>Entrato in vigore il 25 luglio 1977</p>
<p> (Stato 25  luglio 1977)</p>
<div class="footnotes">
<p id="fn-d6e14"><sup><a href="#fnbck-d6e14">1</a></sup> Dal testo originale francese.</p>
<p id="fn-d6e24"><sup><a href="#fnbck-d6e24">2</a></sup> <a href="https://fedlex.data.admin.ch/eli/cc/1968/9_9_9" target="_blank">RS <b>0.946.297.361</b></a></p>
</div>
</div>
<div id="preamble">
<p>Il Consiglio Federale Svizzero<br>e<br>il Governo della Repubblica del Ciad,</p>
<p>visto l’articolo 1 dell’Accordo di commercio, di protezione degli investimenti e di cooperazione tecnica firmato a Lagos tra la Svizzera e il Ciad il 21 febbraio 1967<sup><a href="#fn-d6e45" id="fnbck-d6e45">3</a></sup>,</p>
<p>desiderosi di completare con un protocollo d’applicazione le disposizioni contemplate in tale norma,</p>
<p>hanno convenuto quanto segue:</p>
<div class="footnotes"><p id="fn-d6e45"><sup><a href="#fnbck-d6e45">3</a></sup> <a href="https://fedlex.data.admin.ch/eli/cc/1968/9_9_9" target="_blank">RS <b>0.946.297.361</b></a></p></div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p>I Governi della Confederazione Svizzera e della Repubblica del Ciad si impegnano a promuovere nei limiti delle loro possibilità la cooperazione tra i due Paesi nei settori della scienza, della tecnica e della formazione.</p></div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p>Cotesto protocollo si applica:</p>
<dl>
<dt>a) </dt>
<dd>ai progetti di cooperazione tecnica conclusi tra i due Paesi;</dd>
<dt>b) </dt>
<dd>ai progetti di cooperazione tecnica che, concepiti da parte svizzera da corporazioni di diritto pubblico o da organizzazioni private, riposino su accordi conclusi in tal senso dai due Governi, ovvero dal Governo del Ciad con la corporazione di diritto pubblico o con l’organizzazione privata svizzera.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable"><p>Sarà facoltà delle Parti contraenti stabilire di comune accordo, nell’ambito della loro legislazione interna e conformemente al diritto internazionale e all’uso vigente, programmi vertenti su disegni concreti di cooperazione tecnica.</p></div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p>La cooperazione tecnica si esplicherà nelle forme seguenti:</p>
<dl>
<dt>a) </dt>
<dd>invio di periti o di personale con preparazione tecnica;</dd>
<dt>b) </dt>
<dd>distribuzione di borse studio o a favore della formazione professionale. Il Governo svizzero aggiudicherà, nella misura delle sue possibilità, borse di studio o a favore della formazione professionale o tecnica nel Ciad, in Svizzera o in altri Paesi, a candidati a ciò unanimemente scelti dai due Governi. Il Governo del Ciad provvederà inoltre a trovare ai beneficiari di tali borse al loro rientro in patria una sistemazione corrispondente alla preparazione acquisita;</dd>
<dt>c) </dt>
<dd>sovvenzioni a istituzioni miste o private nel quadro della realizzazione di un progetto di sviluppo;</dd>
<dt>d) </dt>
<dd>qualsiasi altra forma di cooperazione le Parti dovessero ritenere di comune accordo opportuna.</dd>
</dl>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable"><p>I singoli progetti di cooperazione tecnica e la loro esecuzione saranno oggetto di speciali accordi.</p></div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p>Nell’ambito di operazioni di cooperazione tecnica le Parti contraenti si impegnano:</p>
<dl>
<dt>I)<i> </i>
</dt>
<dd>
<i>Per la Svizzera:</i><dl>
<dt>a) </dt>
<dd>a corrispondere salari e spese assicurative per gli effettivi messi a disposizione dalla Svizzera;</dd>
<dt>b) </dt>
<dd>ad assumere le spese di viaggio di tale personale dal proprio luogo di domicilio al Ciad e ritorno;</dd>
<dt>c) </dt>
<dd>ad assicurare i costi per l’acquisto e il trasporto di materiale non reperibile nel Ciad;</dd>
<dt>d) </dt>
<dd>a sopportare le spese di soggiorno, di formazione e di spostamento di cittadini del Ciad invitati in Svizzera onde conseguirvi una preparazione nel segno della cooperazione tecnica, e ad assicurare le medesime a favore di cittadini del Ciad soggiornanti a scopo d’istruzione per conto della cooperazione tecnica in Africa, e ciò in conformità delle disposizioni in vigore nel Ciad per il disciplinamento dell’attribuzione di borse;</dd>
<dt>e) </dt>
<dd>ad assumere ulteriori spese definite negli accordi speciali concernenti i progetti e la loro realizzazione.</dd>
</dl>
</dd>
<dt>II)<i> </i>
</dt>
<dd>
<i>Per il Ciad:</i><dl>
<dt>a) </dt>
<dd>a corrispondere salari e spese assicurative agli effettivi indigeni;</dd>
<dt>b) </dt>
<dd>a procurare un alloggio ammobiliato al personale operante nel quadro della cooperazione tecnica e ad assumere l’onere, la partenza di tali effettivi dal proprio luogo di domicilio dovendo avvenire di regola previa consegna dell’alloggio al locale rappresentante svizzero;</dd>
<dt>c) </dt>
<dd>a provvedere una sede per l’addetto svizzero alla cooperazione tecnica a N’Djamena e ad assumerne le spese di pigione, ed inoltre, nella misura del possibile, uffici od altri locali necessari alla realizzazione dei progetti.</dd>
</dl>
</dd>
</dl>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable">
<p>Il Governo del Ciad, nell’intento di agevolare la realizzazione di progetti nell’ambito del presente protocollo, si impegna:</p>
<dl>
<dt></dt>
<dd>I) a) A esonerare le attrezzature, il materiale e i veicoli importati ovvero acquistati sul posto in virtù dei progetti assistenziali della cooperazione tecnica, da qualsiasi dazio, imposta o onere di altra natura altrimenti previsto all’importazione o all’acquisto nel Paese. I veicoli sottostanno alle disposizioni sull’importazione temporanea.<dl>
<dt>b) </dt>
<dd>Ad assicurare agli inviati addetti alla cooperazione tecnica l’immunità da qualsivoglia dazio o tassa all’atto dell’introduzione nel Paese dei loro propri oggetti e effetti personali, e ciò durante i primi 6 mesi a partire dall’inizio della loro missione nel Ciad. Le importazioni o gli acquisti sul posto al beneficio dell’esenzione da dazi e da altre tasse doganali non comprendono apparecchi domestici (frigoriferi, congelatori, cucine elettriche, impianti d’aria condizionata) e di mobilio, a meno che siano stati oggetto d’importazione come contemplato al capoverso 1 del presente articolo.</dd>
<dt>c) </dt>
<dd>Gli articoli importati o ottenuti in osservanza delle condizioni di cui agli articoli 7 Ia e 7 Ib non possono, eccetto in caso di riesportazione, essere alienati, né dietro prestazione corrispondente né a titolo di liberalità, se non previo adempimento degli oneri imposti dalle vigenti disposizioni doganali.</dd>
</dl>
</dd>
<dt>II) </dt>
<dd>A esentare da qualsivoglia contribuzione o tasse personale passibile di gravare salari e indennità corrisposti da parte del Governo o di istituzioni svizzeri ai sensi dell’articolo 2 del protocollo, il personale svizzero inviato nel Ciad allo scopo di svolgervi un’attività nell’ambito del presente protocollo o di accordi particolari e il cui arrivo sia stato approvato dal locale Governo.</dd>
<dt>III) </dt>
<dd>A concedere a tale personale e alle relative famiglie a titolo gratuito e immediatamente i visti di entrata e di uscita richiesti alle autorità svizzere o dai loro rappresentanti nel Ciad.</dd>
<dt>IV) </dt>
<dd>A rispondere dei danni che tali persone dovessero cagionare durante l’adempimento delle loro mansioni, a meno che l’intenzione o una grave negligenza ne avessero determinato il verificarsi.</dd>
<dt>V) </dt>
<dd>A garantire la loro sicurezza.</dd>
</dl>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b></a>
</h6>
<div class="collapseable"><p>Le disposizioni previste nel presente protocollo sono pure applicabili alle persone inviate dalla Svizzera che già svolgono nel Ciad un’attività legata alla cooperazione tecnica tra i due Paesi ai sensi dell’articolo 2 lettere a e b, come pure alle loro famiglie.</p></div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b></a>
</h6>
<div class="collapseable"><p>Le Parti contraenti si riuniranno una volta all’anno onde valutare i risultati conseguiti nella realizzazione dei progetti di cooperazione eseguiti nel quadro del presente protocollo.</p></div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p>Il presente protocollo d’applicazione che abroga e sostituisce il protocollo d’applicazione del 21 febbraio 1967<sup><a href="#fn-d6e212" id="fnbck-d6e212">4</a></sup> entra in vigore all’atto della sua sottoscrizione e tale resterà fintantoché sarà valido l’accordo di commercio, di protezione degli investimenti e di cooperazione tecnica concluso tra il Ciad e la Svizzera il 21 febbraio 1967<sup><a href="#fn-d6e222" id="fnbck-d6e222">5</a></sup>.</p>
<p>Entrambi i Governi potranno portare in ogni tempo e di comune accordo modifiche al presente protocollo d’applicazione.</p>
<p>Fatto a N’Djamena, il 25 luglio 1977, in due esemplari in lingua francese.</p>
<p></p>
<div class="table"><table border="1"><tr>
<td>
<p>Per il<br>Consiglio federale svizzero:</p>
<p>Heimo</p>
</td>
<td>
<p>Per il<br>Governo del Ciad:</p>
<p>Kamougué Wadal Abdelkader</p>
</td>
</tr></table></div>
<div class="footnotes">
<p id="fn-d6e212"><sup><a href="#fnbck-d6e212">4</a></sup> [<a href="https://fedlex.data.admin.ch/eli/oc/1967/769_813_807" target="_blank">RU <b>1967</b> 807</a>]</p>
<p id="fn-d6e222"><sup><a href="#fnbck-d6e222">5</a></sup> <b></b><i><b>0.946.297.361</b></i></p>
</div>
</div></article></main>
</div></body>
</html>
