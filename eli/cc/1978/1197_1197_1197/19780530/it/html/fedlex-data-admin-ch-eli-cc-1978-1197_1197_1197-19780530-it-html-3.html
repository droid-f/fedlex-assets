<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.946.295.581 --><p class="srnummer ">0.946.295.581 </p>
<p class="ref "> RU <b>1978</b> 1197</p>
<p class="absatzkurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo<br>di commercio, promovimento e protezione degli investimenti<br>e di cooperazione economica e tecnica tra la Confederazione Svizzera<br>e la Repubblica Islamica di Mauritania</h1>
<p class="erlasssubtitel ">Conchiuso il 9 settembre 1976</p>
<p class="erlasssubtitel ">Entrato in vigore con scambio di note il 30 maggio 1978</p>
<p class="erlassdatum "> (Stato 30  maggio 1978)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Dal testo originale francese.</p></div>
</div>
<div id="preamble"><div>
<p class="man-template-autor ">Il Governo della Confederazione Svizzera<br>e<br>il Governo della Repubblica Islamica di Mauritania,</p>
<p class="absatz ">desiderosi di stringere i legami d’amicizia tra i due Paesi, solleciti di sviluppare la cooperazione economica e tecnica come anche gli scambi commerciali, auspicando l’istituzione di condizioni favorevoli per gli investimenti di capitali,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> <b></b>Cooperazione economica e tecnica</a>
</h6>
<div class="collapseable"><p class="absatz ">Il Governo della Confederazione Svizzera e il Governo della Repubblica Islamica di Mauritania si obbligano a cooperare e ad aiutarsi vicendevolmente per quanto concerne lo sviluppo dei loro Paesi, segnatamente nel campo economico e tecnico, in conformità della loro legislazione e delle loro possibilità.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Trattamento della nazione più favorita</a>
</h6>
<div class="collapseable">
<p class="absatz ">Le Parti Contraenti convengono d’accordarsi vicendevolmente, riguardo ai diritti e alle formalità doganali, il trattamento della nazione più favorita.</p>
<p class="absatz ">Questo trattamento, tuttavia, non si riferisce ai vantaggi, alle concessioni o alle esenzioni che ciascuna Parte accorda o accorderà:</p>
<dl>
<dt>– </dt>
<dd>ai Paesi limitrofi, nel traffico di confine;</dd>
<dt>– </dt>
<dd>ai Paesi partecipi di un’unione doganale o di una zona di libero scambio, istituite o istituibili.</dd>
</dl>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Ordinamento delle importazioni in Svizzera</a>
</h6>
<div class="collapseable"><p class="absatz ">Il Governo della Confederazione Svizzera accorderà all’importazione in Svizzera dei prodotti originari dalla Repubblica Islamica di Mauritania, un trattamento non meno favorevole di quello accordato a qualsiasi altro Paese terzo, con riserva delle disposizioni di cui all’articolo 2.</p></div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Ordinamento delle importazioni nella Repubblica Islamica di Mauritania</a>
</h6>
<div class="collapseable"><p class="absatz ">Il Governo della Repubblica Islamica di Mauritania accorderà all’importazione dei prodotti d’origine svizzera un trattamento non meno favorevole di quello accordato a qualsiasi altro Paese terzo, con riserva delle disposizioni di cui all’articolo 2.</p></div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> <b></b>Ordinamento dei pagamenti</a>
</h6>
<div class="collapseable"><p class="absatz ">I pagamenti tra la Confederazione Svizzera e la Repubblica Islamica di Mauritania, compresi quelli delle merci scambiate nel quadro del presente accordo, s’operano in divise convertibili.</p></div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> <b></b>Promovimento e protezione degli investimenti</a>
</h6>
<div class="collapseable">
<p class="absatz ">Ciascuna Parte Contraente, nel limite delle sue possibilità, promuove, sul suo territorio, l’investimento di capitali da parte di cittadini, fondazioni, associazioni o società dell’altra Parte e ammette detti investimenti conformemente alla sua legislazione. </p>
<p class="absatz ">Gli investimenti, i beni, i diritti e gli interessi appartenenti a cittadini, fondazioni, associazioni o società di una delle Parti Contraenti nel territorio dell’altra, o posseduti indirettamente da detti cittadini, fondazioni, associazioni o società, beneficeranno di un trattamento giusto ed equo, almeno pari a quello riconosciuto da ciascuna Parte ai suoi cittadini, oppure, ove fosse più favorevole, a quello accordato ai cittadini, alle fondazioni, associazioni o società della nazione più favorita.</p>
<p class="absatz ">Ciascuna Parte si obbliga ad autorizzare, conformemente alla propria legislazione in vigore, il trasferimento del reddito del lavoro o dell’attività esercitata sul suo territorio dai cittadini, fondazioni, associazioni o società dell’altra Parte, nonché il trasferimento degli utili, interessi, dividendi, diritti e altri redditi, degli ammortamenti e, in caso di liquidazione parziale o totale, del ricavo della medesima.</p>
<p class="absatz ">Nel caso d’espropriazione o nazionalizzazione di beni, diritti o interessi posseduti, immediatamente o mediatamente da cittadini, fondazioni, associazioni o società dell’una Parte, o di altri provvedimenti diretti o indiretti di spossessamento, per opera dell’altra Parte, questa dovrà prevedere il pagamento di un’indennità effettiva e adeguata, conformemente al diritto internazionale. L’ammontare di questa indennità, da stabilirsi al momento dell’espropriazione, nazionalizzazione o spossessamento, sarà regolato in moneta trasferibile, e pagato, in Svizzera o Mauritania, senza ritardo ingiustificato all’avente diritto ovunque risieda. I provvedimenti d’espropriazione, di nazionalizzazione o di spossessamento non dovranno risultare discriminanti né contrari a un’obbligo specifico.</p>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> <b></b>Clausola arbitrale per la protezione degli investimenti</a>
</h6>
<div class="collapseable">
<p class="absatz ">Le controversie fra le Parti Contraenti, circa l’interpretazione o l’applicazione delle disposizioni dell’articolo 6, non soddisfacentemente composte, per via diplomatica, nel termine di sei mesi, saranno sottoposte, a richiesta dell’una o dell’altra Parte, a un tribunale arbitrale di tre membri. Ciascuna Parte designerà un arbitro. I due arbitri nomineranno un superarbitro, il quale dovrà essere cittadino d’un terzo Stato.</p>
<p class="absatz ">Ove una Parte ometta di designare il suo arbitro, né lo designi ancorché l’altra Parte l’abbia invitata a farlo nel termine di due mesi, esso sarà nominato, a richiesta di quest’ultima, dal presidente della Corte Internazionale di Giustizia.</p>
<p class="absatz ">Se i due arbitri non riescono, entro due mesi dalla loro designazione, ad accordarsi sulla scelta del superarbitro, questo sarà nominato, a richiesta di una Parte, dal presidente della Corte Internazionale di Giustizia.</p>
<p class="absatz ">Ove, nei casi previsti nei capoversi 2 e 3, il presidente della Corte Internazionale di Giustizia risulti impedito, o cittadino di una Parte, le nomine saranno fatte dal vicepresidente. Se questo è impedito oppure cittadino di una Parte, le nomine verranno fatte dal membro anziano della Corte che non sia cittadino di alcuna delle Parti.</p>
<p class="absatz ">Salvo disposizione contraria delle Parti, il tribunale stabilisce da sé la sua procedura.</p>
<p class="absatz ">Le decisioni del tribunale sono obbligatorie per le Parti.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Applicazione dell’accordo al Liechtenstein</a>
</h6>
<div class="collapseable">
<p class="absatz ">Gli articoli 2 a 5 del presente accordo sono applicabili al Principato del Liechtenstein, fintanto che questo rimarrà vincolato alla Svizzera dal trattato d’unione doganale.<sup><a href="#fn-d7e149" id="fnbck-d7e149">2</a></sup></p>
<div class="footnotes"><p id="fn-d7e149"><sup><a href="#fnbck-d7e149">2</a></sup><sup></sup>  <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p></div>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Entrata in vigore e rinnovo</a>
</h6>
<div class="collapseable">
<p class="absatz ">Il presente accordo è applicabile provvisoriamente dal momento della firma. Esso entrerà in vigore non appena le Parti Contraenti si saranno notificate l’adempimento delle formalità costituzionali richieste per la conclusione e la vigenza dei trattati internazionali.</p>
<p class="absatz ">Esso verrà tacitamente rinnovato di anno in anno, sempreché l’una o l’altra Parte non l’abbia disdetto per scritto tre mesi prima della scadenza.</p>
<p class="absatz ">In caso di disdetta, le disposizioni degli articoli 6 e 7 rimarranno applicabili ancora per sei anni agli investimenti attuati prima della stessa.</p>
<p class="absatz ">Fatto a Nouakchott, il 9 settembre 1976, in doppio esemplare, in lingua francese.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il Governo<br>della Confederazione Svizzera:</p>
<p class="unterschriftenfi ">E. Moser</p>
</td>
<td>
<p class="unterschriftenfi1 ">Per il Governo<br>della Repubblica Islamica di Mauritania:</p>
<p class="unterschriftenfi ">Hasni Ould Didi</p>
</td>
</tr></table></div>
<p class="abstand1seite "></p>
</div></article></main>
</div></body>
</html>
