<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.946.294.411 --><p class="srnummer ">0.946.294.411 </p>
<p class="ref "> RU <b>1951 </b>1409</p>
<p class="absatzkurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Scambio di note del 26 dicembre 1951<br>tra il Governo irlandese e il Governo svizzero<br>circa la conclusione di un accordo commerciale</h1>
<p class="erlassdatum "> (Stato 26  dicembre 1951)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Dal testo originale inglese.</p></div>
</div>
<div id="preamble"><div>
<p class="absatz ">In data del 26 dicembre 1951, il Delegato della Svizzera per gli accordi commerciali e il Ministro d’Irlanda hanno proceduto a uno scambio di note concernente la conclusione di un accordo commerciale tra il Governo svizzero e il Governo d’Irlanda. La lettera svizzera, il cui contenuto è identico a quello della lettera irlandese, è del seguente tenore:</p>
<p></p>
<div class="table layout-table"><table><tr>
<td><p class="man-template-tab-krpr ">Il Delegato per gli accordi commerciali</p></td>
<td>
<p class="man-template-tab-krpr ">Berna, 26 dicembre 1951</p>
<p class="man-template-tab-krpr "></p>
<p class="man-template-tab-krpr ">A Sua Eccellenza</p>
<p class="man-template-tab-krpr ">Signor William Warnock</p>
<p class="man-template-tab-krpr ">Inviato straordinario</p>
<p class="man-template-tab-krpr ">e Ministro plenipotenziario d’Irlanda</p>
<p class="man-template-tab-krpr "></p>
<p class="man-template-tab-krpr ">Berna</p>
</td>
</tr></table></div>
<p class="absatz ">Signor Ministro,</p>
<p class="absatz ">Ho l’onore di confermare ricevimento della Sua lettera in data odierna, nella quale Ella ha voluto indicare i punti sui quali potè essere raggiunta un’intesa nel caso delle trattative che ebbero luogo recentemente circa le relazioni commerciali tra l’Irlanda e la Svizzera.</p>
<p class="absatz ">Questi punti sono:</p>
<dl>
<dt>1. </dt>
<dd>Nello spirito della convenzione per la cooperazione economica europea<sup><a href="#fn-d7e63" id="fnbck-d7e63">2</a></sup>, il Governo dell’Irlanda e il Governo della Confederazione Svizzera desiderano intensificare gli scambi di merci e di servizi e, in particolare, sviluppare gli scambi commerciali che hanno un’importanza essenziale per le loro economie.</dd>
<dt>2. </dt>
<dd>A tale scopo, il Governo irlandese s’impegna a concedere ogni facilitazione adeguata per l’importazione in Irlanda di prodotti svizzeri non liberati e in particolare ad esaminare benevolmente le domande intese ad ammettere all’importazione merci alla cui esportazione il Governo svizzero attribuisce una importanza speciale.</dd>
<dt>3. </dt>
<dd>Il Governo svizzero s’impegna a concedere ogni facilitazione adeguata per l’importazione in Svizzera di prodotti irlandesi non liberati e in particolare ad esaminare benevolmente le domande intese ad ammettere all’importazione merci alla cui esportazione il Governo irlandese attribuisce un’importanza speciale.</dd>
<dt>4. </dt>
<dd>Ciascuno dei due Governi s’impegna ad esaminare con benevolenza la concessione di ogni agevolazione necessaria per la fornitura di merci e materie che sono d’importanza essenziale per l’economia dell’altro paese.</dd>
<dt>5. </dt>
<dd>Allo scopo di facilitare il funzionamento del presente accordo, i due Governi si sono scambiati delle informazioni sui prodotti previsti negli articoli 2, 3 e 4. Essi si terranno reciprocamente informati su tutti gli altri prodotti che desidererebbero comprendere negli scambi tra i due paesi.</dd>
<dt>6. </dt>
<dd>Le navi commerciali dei due paesi potranno essere usate indifferentemente per il trasporto di merci tra i due paesi.</dd>
<dt>7. </dt>
<dd>I pagamenti relativi al traffico commerciale e alle transazioni invisibili tra l’Irlanda e la Svizzera saranno eseguiti in modo analogo a quello in uso per i pagamenti tra la Svizzera e gli altri membri dell’area della sterlina.</dd>
<dt>8. </dt>
<dd>Ciascuno dei due Governi ha preso atto del desiderio dell’altro, secondo cui, per sviluppare le relazioni commerciali dirette tra i due paesi, le ditte irlandesi e svizzere trattano per quanto possibile i loro affari con la Svizzera e con l’Irlanda per il tramite di agenti residenti nell’uno o nell’altro paese.</dd>
<dt>9. </dt>
<dd>Ciascuno dei due Governi può chiedere in ogni tempo un colloquio con l’altro Governo circa i principi e le disposizioni contenute nel presente accordo.</dd>
<dt>10. </dt>
<dd>Il presente accordo, conchiuso per un anno, entrerà in vigore immediatamente. Se non sarà disdetto prima o alla sua scadenza, esso sarà prorogato per tacita intesa fino a tanto che non sarà disdetto da uno dei due Governi mediante preavviso di sei mesi.</dd>
</dl>
<p class="absatz ">Ho l’onore di confermarLe  che il Governo svizzero accetta le predette dichiarazioni sul risultato delle trattative ed è pronto a considerare la Sua nota e la presente risposta come un accordo conchiuso tra i nostri due Governi sui punti di cui si tratta.</p>
<p class="absatz ">Voglia gradire, signor Ministro, l’espressione della mia alta considerazione.</p>
<p></p>
<div class="table layout-table"><table><tr>
<td><p class="unterschriften1 "></p></td>
<td>
<p class="unterschriftenfi1 ">Il Delegato per gli accordi commerciali:</p>
<p class="unterschriftenfi ">Schaffner</p>
</td>
</tr></table></div>
<div class="footnotes"><p id="fn-d7e63"><sup><a href="#fnbck-d7e63">2</a></sup><sup></sup> [<a href="https://fedlex.data.admin.ch/eli/oc/1949/26_26_26" target="_blank">RU <b>1949 </b>26</a>, <a href="https://fedlex.data.admin.ch/eli/oc/1949/35_35_35" target="_blank">35</a>, <a href="https://fedlex.data.admin.ch/eli/oc/1949/40_40_40" target="_blank">40</a>. <a href="https://fedlex.data.admin.ch/eli/cc/1961/870_884_901" target="_blank">RS <b>0.970.4</b></a>]</p></div>
</div></div>
</div></body>
</html>
