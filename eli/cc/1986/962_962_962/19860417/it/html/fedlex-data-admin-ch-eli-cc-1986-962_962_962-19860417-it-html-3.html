<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.440.945.41--><p class="srnummer ">0.440.945.41</p>
<p class="ref "> RU <b>1986</b> 962 </p>
<h1 class="erlasstitel botschafttitel ">Scambio di note<br>del 17 aprile 1986 tra il Consiglio federale svizzero<br>e il Governo della Repubblica Italiana<br>concernente l’istituzione di una Commissione culturale<br>consultiva italo‑svizzera</h1>
<p class="erlasssubtitel ">Entrato in vigore il 17 aprile 1986</p>
<p class="erlassdatum "> (Stato 17  aprile 1986)</p>
</div>
<div id="preamble"><div>
<p class="man-template-tab-krpr-r-kurs man-font-style-italic ">Testo originale</p>
<p></p>
<div class="table"><table border="1">
<tr>
<td><p class="man-template-tab-krpr ">Ambasciata d’Italia</p></td>
<td><p class="man-template-tab-krpr ">Berna, 17 aprile 1986</p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr "></p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr ">Dipartimento federale</p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr ">degli affari esteri</p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr ">Berna</p></td>
</tr>
</table></div>
<p class="absatz ">L’Ambasciata d’Italia presenta i suoi complimenti al Dipartimento federale degli affari esteri ed ha l’onore di accusare ricevuta della Sua nota in data 17 aprile 1986 del seguente tenore:</p>
<dl>
<dt></dt>
<dd>«Il Dipartimento federale degli affari esteri presenta i suoi complimenti all’Ambasciata d’Italia e, in relazione al Protocollo firmato a Berna il 28 gennaio 1982<sup><a href="#fn-d7e68" id="fnbck-d7e68">1</a></sup> per l’istituzione di una Commissione culturale consultiva italo‑svizzera, ha l’onore di informare l’Ambasciata d’Italia che il Consiglio federale è disposto, in considerazione dei buoni risultati raggiunti dalla Commissione stessa nel corso del periodo sperimentale, a istituzionalizzare la Commissione che continuerà a riunirsi due volte all’anno alternativamente in Svizzera e in Italia al fine di svolgere le funzioni indicate dal Protocollo istitutivo.</dd>
<dt></dt>
<dd>Se il Governo della Repubblica Italiana accetta le suddette proposte, il Dipartimento ha l’onore di proporre che la presente nota e la sua risposta costituiscano un accordo fra i due Governi in questa materia, che entrerà in vigore alla data della sua risposta. Esso potrà essere denunciato in ogni momento per via diplomatica mediante un preavviso di sei mesi.</dd>
<dt></dt>
<dd>Il Dipartimento federale degli affari esteri si avvale dell’occasione per rinnovare all’Ambasciata d’Italia gli atti della sua più alta considerazione.»</dd>
</dl>
<p class="absatz ">L’Ambasciata d’Italia ha l’onore di comunicare al Dipartimento federale degli affari esteri che il Governo italiano concorda su quanto precede.</p>
<p class="absatz ">L’Ambasciata d’Italia si avvale dell’occasione per rinnovare al Dipartimento federale degli affari esteri gli atti della sua più alta considerazione.</p>
<div class="footnotes"><p id="fn-d7e68"><sup><a href="#fnbck-d7e68">1</a></sup><sup></sup> Pubblicato qui di seguito</p></div>
</div></div>
<main id="maintext"><section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">Protocollo<br>per l’istituzione di una Commissione culturale<br>consultiva italo‑svizzera</a>
</h1>
<div class="collapseable">
<p class="absatzkurs man-font-style-italic man-text-align-left ">Il Consiglio Federale Svizzero<br>ed<br>il Governo della Repubblica Italiana,</p>
<p class="absatz ">nell’intento di sviluppare le relazioni culturali tra i due Paesi, convengono quanto segue:</p>
<article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz ">È istituita una Commissione culturale consultiva italo‑svizzera al fine di promuovere la cooperazione culturale e scambi di opinione sui problemi culturali d’interesse comune, particolarmente per quanto riguarda i rapporti culturali tra la Repubblica e Cantone del Ticino ed il Cantone dei Grigioni, da una parte, e le istituzioni culturali aventi sede in Lombardia e Piemonte, dall’altra.</p>
<p class="absatz ">Sono considerati problemi culturali:</p>
<dl>
<dt>– </dt>
<dd>l’organizzazione di manifestazioni culturali, di esposizioni, di spettacoli e di seminari di studio;</dd>
<dt>– </dt>
<dd>lo scambio di esperienze nei diversi settori della cultura: letteratura e lingua, belle arti, musica, teatro, cinematografia, folclore, ecc.</dd>
</dl>
<p class="absatz ">La Commissione è composta di due delegazioni di 6 membri ciascuna, nominate dal loro governo rispettivo. Si riunisce due volte all’anno alternativamente in Svizzera e in Italia.</p>
<p class="absatz ">La Commissione non ha risorse finanziarie proprie e non partecipa al finanziamento di realizzazioni culturali, scientifiche o artistiche. Può soltanto formulare raccomandazioni.</p>
<p class="absatz ">I contatti tra i due governi in merito alla Commissione ed ai suoi lavori avvengono per via diplomatica.</p>
<p class="absatz ">La Commissione stabilisce il suo regolamento interno.</p>
<p class="absatz ">La Commissione è costituita a titolo sperimentale per un periodo di due anni a partire dall’entrata in vigore del presente Protocollo. Prima della scadenza di tale biennio le due parti convengono di riunirsi allo scopo di esaminare le possibilità di rinnovo.</p>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">Il presente Protocollo entra in vigore alla data della firma.</p>
<p class="absatz ">Fatto a Berna il 28 gennaio 1982 in duplice esemplare.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il<br>Consiglio Federale Svizzero:</p>
<p class="unterschriftenfi ">Raymond Probst</p>
</td>
<td>
<p class="unterschriftenfi1 ">Per il Governo<br>della Repubblica Italiana:</p>
<p class="unterschriftenfi ">Raffaele Costa</p>
</td>
</tr></table></div>
<p class="abstand1seite "></p>
</div></article>
</div></section></main>
</div></body>
</html>
