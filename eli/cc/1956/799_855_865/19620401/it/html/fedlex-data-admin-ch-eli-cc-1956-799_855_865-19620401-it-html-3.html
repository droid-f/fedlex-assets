<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<p> (Stato 10  giugno 1997)0.748.127.194.32?<sup><a href="#fn-d7e6" id="fnbck-d7e6">1</a></sup>? </p>
<p></p>
<p></p>
<!--0.748.127.194.32--><p class="srnummer ">0.748.127.194.32</p>
<p class="man-template-tab-krpr-kurs man-font-style-italic ">Traduzione<i><sup><a href="#fn-d7e31" id="fnbck-d7e31">2</a></sup></i></p>
<h1 class="erlasstitel botschafttitel ">Accordo<br>concernente i servizi aerei tra la Svizzera<br>e il Regno dell’Iraq</h1>
<p class="erlasssubtitel ">Conchiuso il 31 marzo 1952<br>Approvato dall’Assemblea federale il 16 dicembre 1952<sup><a href="#fn-d7e47" id="fnbck-d7e47">3</a></sup><br>Entrato in vigore il 30 giugno 1956</p>
<p class="erlassdatum "></p>
<div class="footnotes">
<p id="fn-d7e6"><sup><a href="#fnbck-d7e6">1</a></sup> <a href="https://fedlex.data.admin.ch/eli/oc/1956/799_855_865" target="_blank">RU <b>1956</b> 865</a>; <i>FF <b>1952</b> II 185 </i>ediz. franc. <b>1952</b> III 181 ediz. ted.</p>
<p id="fn-d7e31"><sup><a href="#fnbck-d7e31">2</a></sup><sup></sup> Il testo originale è pubblicato sotto lo stesso numero nell’ediz. franc. della presente Raccolta.</p>
<p id="fn-d7e47"><sup><a href="#fnbck-d7e47">3</a></sup><sup></sup> Art. 1 del DF del 16 dic. 1952 (<a href="https://fedlex.data.admin.ch/eli/oc/1953/1207_1233_1275" target="_blank">RU <b>1953</b> 1275</a>)</p>
</div>
</div>
<div id="preamble"><div>
<p class="man-template-autor ">Il Consiglio federale svizzero<br>e<br>il Governo iracheno,</p>
<p class="absatz ">considerando:</p>
<p class="absatz ">che le possibilità dell’aviazione commerciale, come mezzo di trasporto, sono considerevolmente aumentate;</p>
<p class="absatz ">che è opportuno organizzare in modo sicuro e ordinato le comunicazioni aeree regolari ed estendere per quanto possibile la cooperazione internazionale in questo campo;</p>
<p class="absatz ">che è per conseguenza necessario conchiudere tra la Svizzera e il Regno dell’Iraq un accordo che disciplini i trasporti aerei con l’apertura di servizi regolari,</p>
<p class="absatz ">hanno a tale scopo designato i loro plenipotenziari i quali debitamente autorizzati, hanno convenuto le disposizioni seguenti:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz ">a.  Le Parti contraenti s’accordano l’un l’altra, in tempo di pace, i diritti specificati nell’allegato per l’apertura dei servizi aerei internazionali regolari definiti nell’allegato stesso, che fanno scalo sui loro rispettivi territori o li sorvolano.</p>
<p class="absatz ">b.  Ciascuna Parte contraente designa una o più imprese di trasporti aerei per l’esercizio dei servizi convenuti, dei quali stabilisce la data di apertura.</p>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">a.  Con riserva dell’articolo 8 del presente accordo, l’autorizzazione d’esercizio necessaria deve essere rilasciata alle imprese designate da ciascuna Parte contraente.</p>
<p class="absatz ">b.  Tuttavia, prima di essere autorizzate ad aprire i servizi convenuti, le imprese designate possono essere richieste di provare, davanti all’autorità aeronautica competente a rilasciare l’autorizzazione d’esercizio, che adempiono le condizioni prescritte dalle leggi e dai regolamenti normalmente applicati da questa autorità a tutte le imprese di trasporti aerei degli altri Stati.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">a.  Le imprese designate fruiranno, sia nella Svizzera sia nell’Iraq, di possibilità eguali ed eque per l’esercizio dei servizi convenuti.</p>
<p class="absatz ">b.  La capacità di trasporto offerta dalle imprese designate sarà adeguata alla richiesta di traffico.</p>
<p class="absatz ">c.  Le imprese designate terranno conto per i tragitti comuni dei loro reciproci interessi allo scopo di non pregiudicare indebitamente i loro servizi rispettivi.</p>
<p class="absatz ">d.  I servizi convenuti perseguiranno essenzialmente lo scopo di offrire una capacità di trasporto che corrisponda alla richiesta di traffico tra il paese al quale appartiene l’impresa designata e i paesi ai quali il traffico è destinato.</p>
<p class="absatz ">e.  Il diritto di imbarcare e quello di sbarcare sul territorio di una Parte contraente, negli scali indicati nelle tavole qui appresso, del traffico internazionale a destinazione di terzi paesi riconosciuti dalle due Parti contraenti o proveniente da essi saranno esercitati conformemente alle norme generali di un ordinato sviluppo, alle quali hanno sottoscritto i Governi svizzero e iracheno e in modo che la capacità sia adeguata:</p>
<dl>
<dt>1. </dt>
<dd>alla richiesta di traffico tra il paese di provenienza e quelli di destinazione;</dd>
<dt>2. </dt>
<dd>alle esigenze di un esercizio economico dei servizi convenuti;</dd>
<dt>3. </dt>
<dd>alla richiesta di traffico delle regioni sorvolate, tenuto conto delle aviolinee locali e regionali.</dd>
</dl>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable"><p class="absatz ">Le tariffe saranno fissate a prezzi ragionevoli, tenendo conto della economia dell’esercizio, di un utile normale e delle caratteristiche di ciascun servizio, come la rapidità e la comodità. Sarà tenuto parimente conto delle raccomandazioni dell’Associazione dei trasporti aerei internazionali (IATA). In mancanza di siffatte raccomandazioni, le imprese designate consulteranno le imprese di trasporti aerei di terzi Stati che prestano servizio sulle stesse tratte. Gli accordi intervenuti saranno sottoposti all’approvazione delle autorità aeronautiche delle Parti contraenti. Se le imprese designate non hanno potuto accordarsi tra di loro, le suddette autorità cercheranno di trovare una soluzione. In ultima istanza, sarà fatto capo alla procedura prevista nell’articolo 9 del presente accordo.</p></div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable">
<p class="absatz ">a.  Per l’uso degli aeroporti ed altre facilitazioni concesse da una Parte contraente, le imprese designate dall’altra Parte non devono pagare tasse superiori a quelle pagate dagli aeromobili nazionali adibiti a servizi internazionali del genere.</p>
<p class="absatz ">b.  I carburanti, i lubrificanti e le parti di ricambio introdotti o presi a bordo sul territorio di una Parte contraente dalle imprese designate dall’altra Parte contraente o per conto di tali imprese e destinati unicamente all’uso degli aeromobili di queste imprese goderanno del trattamento nazionale per quanto concerne i dazi, le spese d’ispezione e le altre tasse o imposte applicabili alle imprese di trasporti aerei che partecipano al traffico internazionale; resta tuttavia convenuto che nessuna Parte contraente è tenuta a concedere alle imprese designate dall’altra Parte contraente un trattamento più favorevole di quello che quest’ultima Parte contraente concederebbe in un caso analogo.</p>
<p class="absatz ">c.  Gli aeromobili che le imprese designate da una Parte contraente usano sui servizi convenuti, come pure i carburanti, i lubrificanti, le parti di ricambio, il normale equipaggiamento e le provviste di bordo che restano negli aeromobili saranno sul territorio dell’altra Parte contraente esenti da dazio, da spese d’ispezione o altre tasse e imposte nazionali, anche se sono usati o consumati durante il sorvolo di detto territorio.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable"><p class="absatz ">I certificati di navigabilità, i brevetti d’idoneità e le licenze rilasciati o convalidati da una Parte contraente e ancora valevoli saranno riconosciuti dall’altra Parte contraente per l’esercizio dei servizi convenuti. Ciascuna Parte contraente si riserva tuttavia il diritto di non riconoscere per la circolazione al disopra del suo territorio i brevetti d’idoneità e le licenze rilasciati ai suoi cittadini da un terzo Stato.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable">
<p class="absatz ">a.  Le leggi e i regolamenti in vigore sul territorio di una Parte contraente e concernenti l’entrata o l’uscita degli aeromobili adibiti alla navigazione aerea internazionale o i voli di questi aeromobili al disopra di detto territorio si applicheranno alle imprese designate dell’altra Parte contraente.</p>
<p class="absatz ">b.  Le leggi e i regolamenti che disciplinano sul territorio di una Parte contraente l’entrata, la permanenza e l’uscita di passeggeri, equipaggi, invii postali o merci, come quelli concernenti le modalità, l’immigrazione, i passaporti, le formalità doganali e la quarantena, si applicheranno ai passeggeri, equipaggi, invii postali o merci trasportati dagli aeromobili delle imprese designate dall’altra Parte contraente, quando questi aeromobili si trovano su detto territorio.</p>
<p class="absatz ">c.  I passeggeri che transitano attraverso il territorio di una Parte contraente saranno sottoposti a un controllo semplificato. I bagagli e le merci in transito diretto saranno esenti da dazi, spese d’ispezione e tasse del genere.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b></a>
</h6>
<div class="collapseable"><p class="absatz ">Ciascuna Parte contraente si riserva il diritto di rifiutare o di revocare un’autorizzazione d’esercizio a un’impresa designata dall’altra Parte contraente, qualora non abbia la prova che una parte importante della proprietà e il controllo effettivo di quest’impresa sono nelle mani di cittadini di una o dell’altra Parte contraente o quando l’impresa non si conforma alle leggi e ai regolamenti di cui all’articolo 7 o non adempie gli obblighi derivanti dal presente accordo.</p></div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b></a>
</h6>
<div class="collapseable">
<p class="absatz ">a.  Le Parti contraenti convengono di sottoporre ad arbitrato le contestazioni concernenti l’interpretazione e l’applicazione del presente accordo o del suo allegato che non fossero regolate mediante trattative dirette.</p>
<p class="absatz ">b.  Le contestazioni saranno portate davanti a qualsiasi tribunale competente che fosse costituito in seno all’Organizzazione della navigazione aerea civile internazionale istituita dalla Convenzione relativa alla navigazione aerea civile internazionale, firmata a Chicago il 7 dicembre 1944<sup><a href="#fn-d7e173" id="fnbck-d7e173">4</a></sup> oppure, in mancanza di siffatto tribunale, davanti al Consiglio dell’organizzazione.</p>
<p class="absatz ">c.  Tuttavia le Parti contraenti possono, di comune accordo, regolare le contestazioni portandole sia davanti a un tribunale arbitrale sia davanti ad un’altra persona od organizzazione.</p>
<p class="absatz ">d.  Le Parti contraenti s’impegnano a conformarsi alla sentenza pronunciata.</p>
<div class="footnotes"><p id="fn-d7e173"><sup><a href="#fnbck-d7e173">4</a></sup><sup></sup> <a href="https://fedlex.data.admin.ch/eli/cc/63/1377_1378_1381" target="_blank">RS <b>0.748.0</b></a></p></div>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p class="absatz ">Il presente accordo e tutti i contratti che a esso si riferiscono saranno registrati presso l’Organizzazione della navigazione aerea civile internazionale istituita dalla Convenzione relativa alla navigazione aerea civile internazionale, firmata a Chicago il 7 dicembre 1944.<sup><a href="#fn-d7e193" id="fnbck-d7e193">5</a></sup></p>
<div class="footnotes"><p id="fn-d7e193"><sup><a href="#fnbck-d7e193">5</a></sup><sup></sup> <a href="https://fedlex.data.admin.ch/eli/cc/63/1377_1378_1381" target="_blank">RS <b>0.748.0</b></a></p></div>
</div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b></a>
</h6>
<div class="collapseable">
<p class="absatz ">a.  Il presente accordo sarà ratificato dalle due Parti contraenti e gli strumenti di ratificazione saranno scambiati a Baghdad. L’accordo entrerà in vigore alla data di detto scambio.</p>
<p class="absatz ">b.  In uno spirito di stretta collaborazione, le autorità aeronautiche delle Parti contraenti si consulteranno di tempo in tempo per accertarsi che le norme definite nel presente accordo siano applicate in modo soddisfacente. Esse terranno conto, in particolare, delle statistiche del traffico dei servizi convenuti, che s’impegnano a scambiarsi regolarmente.</p>
<p class="absatz ">c.  Il presente accordo e il suo allegato dovranno essere messi in concordanza con qualsiasi convenzione di carattere multilaterale che dovesse vincolare più tardi le Parti contraenti.</p>
<p class="absatz ">d.  Modificazioni dell’allegato potranno essere convenute tra le autorità aeronautiche delle Parti contraenti.</p>
<p class="absatz ">e.  Ciascuna Parte contraente può porre fine al presente accordo mediante notificazione fatta un anno prima all’altra Parte contraente.</p>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p class="schlussint "><i>In fede di che,</i> i sottoscritti, debitamente autorizzati a questo scopo dai loro rispettivi Governi, hanno firmato il presente accordo e vi hanno apposto i loro sigilli.</p>
<p class="absatz ">Fatto a Baghdad, il quinto giorno del mese di Rajab 1371 dell’Egira, corrispondente al trentunesimo giorno del mese di marzo 1952 dell’Era cristiana, in doppio esemplare, nelle lingue araba e francese, l’una e l’altra facendo parimente fede.</p>
<p></p>
<div class="table layout-table"><table>
<tr>
<td><p class="unterschriften1 ">Per il Consiglio federale svizzero:</p></td>
<td><p class="unterschriften1 ">Per il Governo iracheno:</p></td>
</tr>
<tr>
<td><p class="unterschriften ">(firm.) F. Kappeler</p></td>
<td><p class="unterschriften ">(firm.) S. Al Wadi</p></td>
</tr>
</table></div>
<p class="absatz "></p>
</div></section></main><div id="annex"><section id="annex_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_u1">Allegato</a><i><sup><a href="#fn-d7e245" id="fnbck-d7e245">6</a></sup></i>
</h1>
<div class="footnotes"><p id="fn-d7e245"><sup><a href="#fnbck-d7e245">6</a></sup><sup></sup> Nuovo tenore giusta il prot. del 16 marzo 1962 (<a href="https://fedlex.data.admin.ch/eli/oc/1962/400_407_417" target="_blank">RU <b>1962</b> 417</a>)</p></div>
<div class="collapseable">
<p class="absatz ">Le imprese designate da ciascuna Parte contraente fruiscono, sul territorio dell’altra Parte contraente, del diritto di transito e del diritto di scalo per scopi non commerciali, con facoltà di valersi degli aeroporti e delle altre agevolezze previste per il traffico internazionale; esse fruiranno inoltre, negli scali indicati dalle tavole qui appresso, del diritto d’imbarcare e sbarcare, nel traffico internazionale, passeggeri, invii postali e merci, alle condizioni previste nell’accordo e nel capoverso seguente.</p>
<p class="absatz ">L’estensione del diritto di traffico delle imprese designate da una Parte contraente tra il territorio dell’altra Parte e di Stati terzi sarà convenuta mediante scambio di lettere tra le autorità aeronautiche delle due Parti contraenti e potrà essere riconsiderata secondo i bisogni.</p>
<p class="man-template-tab-untertit ">Tavola I</p>
<p class="absatz ">Linee servite dalle imprese designate dalla Svizzera:</p>
<dl>
<dt>1. </dt>
<dd>Scali in Svizzera – Monaco – Praga – Vienna – Budapest – Belgrado – Bucarest – Sofia – Atene – Istanbul – Ankara – Nicosia – Beirut – Damasco – Amman – Baghdad o Basra, e oltre nelle due direzioni.</dd>
<dt>2. </dt>
<dd>Scali in Svizzera – Monaco – Praga –Vienna – Roma – Tripoli – Bengasi – Atene – Nicosia – Cairo – Beirut – Damasco – Amman – Baghdad o Basra, e oltre nelle due direzioni.</dd>
</dl>
<p class="man-template-tab-untertit ">Tavola II</p>
<p class="absatz ">Linee servite dalle imprese designate dall’Iraq:</p>
<dl>
<dt>1. </dt>
<dd>Scali nell’Iraq – Amman – Damasco – Beirut – Nicosia – Ankara – Istanbul – Atene – Sofia – Bucarest – Belgrado – Budapest – Vienna – Praga – Monaco – Zurigo o Ginevra, e oltre nelle due direzioni.</dd>
<dt>2. </dt>
<dd>Scali nell’Iraq – Amman – Damasco – Beirut – Cairo – Nicosia – Atene – Bengasi – Tripoli – Roma – Vienna – Praga – Monaco – Zurigo o Ginevra, e oltre nelle due direzioni.</dd>
</dl>
<p class="absatz ">Le imprese designate hanno facoltà d’omettere, sulle linee summenzionate, tutti o taluni scali in tutti o in taluni voli.</p>
</div></section></div>
</div></body>
</html>
