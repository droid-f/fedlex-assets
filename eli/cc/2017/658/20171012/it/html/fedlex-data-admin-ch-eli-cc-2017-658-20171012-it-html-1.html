<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2017-658-20171012-it-docx</title>
</head>
<body><div id="lawcontent">
<div id="preface">
<!--0.414.931 --><p class="srnummer ">0.414.931 </p>
<p> RU <b>2017 </b>6005</p>
<p><i>Traduzione</i></p>
<h1 class="erlasstitel botschafttitel ">Accordo<br>tra il Consiglio federale svizzero e l’Istituto universitario europeo (IUE) relativo alla cattedra di studi svizzera</h1>
<p>Concluso il 12 ottobre 2017</p>
<p>Entrato in vigore il 12 ottobre 2017</p>
<p> (Stato 12  ottobre 2017)</p>
</div>
<div id="preamble">
<p>Il Consiglio federale svizzero</p>
<p>e</p>
<p>l’Istituto universitario europeo (di seguito «l’IUE»),</p>
<p>di seguito denominati «Parti»,</p>
<p>desiderosi di favorire il progresso delle conoscenze nei settori che presentano un interesse particolare per lo sviluppo dell’Europa;</p>
<p>volendo sostenere l’insegnamento e la ricerca comparata e sistematica in ambiti d’interesse comune come la democrazia, il federalismo e l’ordine internazionale;</p>
<p>desiderosi di promuovere la cooperazione e gli scambi tra l’IUE e le scuole universitarie svizzere,</p>
<p>concludono il presente Accordo, retto dalle disposizioni seguenti:</p>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Collaborazione</a>
</h6>
<div class="collapseable"> <p><sup>1</sup> Le Parti convengono di avviare una cooperazione nel settore della ricerca comparata e sistematica su tematiche di interesse comune e di promuovere la collaborazione e gli scambi tra l’IUE e le scuole universitarie svizzere.</p>
<p><sup>2</sup> A questo scopo, è istituita una «cattedra di studi svizzera» presso l’IUE. </p>
<p><sup>3</sup> La Parti decidono congiuntamente la o le tematiche d’interesse comune della cattedra di studi.</p>
<p><sup>4</sup> La cattedra di studi sviluppa gli scambi e le collaborazioni in ambito di ricerca con le scuole universitarie svizzere.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Titolare della cattedra di studi</a>
</h6>
<div class="collapseable"> <p><sup>1</sup> Il titolare della cattedra di studi è nominato dall’IUE in base al merito e all’eccellenza acquisiti nel campo scientifico, secondo i più alti standard internazionali in materia di assunzione e conformemente alle procedure in vigore all’IUE.</p>
<p><sup>2</sup> La cattedra è assegnata al titolare per al massimo otto anni. </p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Finanziamento</a>
</h6>
<div class="collapseable"> <p>La Svizzera si impegna a partecipare al finanziamento della cattedra di studi svizzera esclusivamente secondo le modalità stabilite nella convenzione sulle prestazioni, che definisce i criteri di attuazione (art. 4). Il presente Accordo non comporta alcun impegno finanziario da parte della Svizzera. </p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Attuazione </a>
</h6>
<div class="collapseable"> <p><sup>1</sup> L’attuazione del presente Accordo è di competenza della Segreteria di Stato per la formazione, la ricerca e l’innovazione (di seguito «la SEFRI»), facente parte del Dipartimento federale dell’economia, della formazione e della ricerca, e dell’IUE.</p>
<p><sup>2</sup> Le modalità di attuazione del presente Accordo, incluso l’importo stanziato per la cattedra di studi, le prestazioni attese e le misure di controllo dei contributi annuali sono disciplinati in una convenzione sulle prestazioni quadriennale stipulata tra la SEFRI e l’IUE.</p>
<p><sup>3</sup> Il quadro finanziario è retto dal decreto federale sui crediti per la cooperazione internazionale in materia di ricerca e innovazione. Sono fatte salve le decisioni annuali relative al preventivo adottate dalle Camere federali.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Durata ed entrata in vigore</a>
</h6>
<div class="collapseable"> <p><sup>1</sup> Il presente Accordo è concluso per un periodo iniziale limitato al 31 dicembre 2020. Sarà in seguito rinnovato tacitamente alla scadenza di ogni quadriennio, a meno che una Parte notifichi per scritto all’altra, al più tardi sei mesi prima della scadenza del quadriennio in corso, che intende denunciare l’Accordo e non rinnovare la relativa convenzione sulle prestazioni stipulata tra la SEFRI e l’IUE.</p>
<p><sup>2</sup> Il presente Accordo entra in vigore alla data dell’ultima firma. </p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Diritto applicabile e composizione delle controversie</a>
</h6>
<div class="collapseable"> <p><sup>1</sup> Il presente Accordo è un accordo di diritto internazionale. </p>
<p><sup>2</sup> Le divergenze d’interpretazione concernenti l’attuazione e l’applicazione del presente Accordo sono appianate consensualmente mediante consultazione e negoziati.</p>
<p>Firmato a San Domenico di Fiesole il 12 ottobre 2017 in due esemplari in lingua francese.</p>
<p></p>
<div class="table"><table border="1"><tr>
<td>
<p>In nome <br>del Consiglio federale svizzero:</p>
<p>Mauro Dell’Ambrogio</p>
</td>
<td>
<p>In nome <br>dell’Istituto universitario europeo:</p>
<p>Renaud Dehousse</p>
</td>
</tr></table></div>
</div></article><section id="d4e16"><h1 class="heading" role="heading" aria-level="1">
<span class="display-icon"></span><span class="external-link-icon"></span>
</h1>
<div class="collapseable"><p></p></div></section></main>
</div></body>
</html>
