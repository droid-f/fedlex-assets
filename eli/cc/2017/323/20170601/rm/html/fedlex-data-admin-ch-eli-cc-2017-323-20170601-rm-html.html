<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2017-323-20170601-rm-docx</title>
</head>
<body><div id="lawcontent">
<div id="preface">
<!--974.1 --><p class="srnummer">974.1 </p>
<?del-struct abstand4pt><?del-struct abstand4pt><?del-struct abstand4pt><?del-struct abstand4pt><p>Rumantsch è ina lingua naziunala, ma ina lingua parzialmain uffiziala da la Confe­deraziun, numnadamain en la correspundenza cun persunas da lingua rumantscha. La translaziun d’in decret federal serva a l’infurmaziun, n’ha dentant nagina vali­ditad legala.</p>
<?del-struct abstand4pt><?del-struct abstand4pt><?del-struct abstand4pt><h1 class="erlasstitel">Lescha federala<br>davart la collavuraziun cun ils stadis da l’Europa da l’Ost</h1>
<?del-struct abstand18pt><p>dals 30 da settember 2016 (versiun dal 1. da zercladur 2017)</p>
</div>
<div id="preamble">
<p>L’Assamblea federala da la Confederaziun svizra,</p>
<p>sa basond sin l’artitgel 54 da la Constituziun federala<sup><a href="#fn-d2090e31">1</a></sup>,<br>suenter avair gì invista da la missiva dal Cussegl federal dals 17 da favrer 2016<sup><a href="#fn-d2090e41">2</a></sup>,</p>
<p>concluda:</p>
<div class="footnotes">
<p id="fn-d2090e31"><sup>1</sup> <a href="https://fedlex.data.admin.ch/eli/cc/1999/404/20200101">SR <b>101</b></a></p>
<p id="fn-d2090e41"><sup>2</sup> <a href="https://fedlex.data.admin.ch/eli/fga/2016/516">BBl <b>2016</b> 2333</a></p>
</div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">1. secziun Disposiziuns generalas </a>
</h1>
<div class="collapseable"> <article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Object </a>
</h6>
<div class="collapseable"> <p><sup>1</sup> La Confederaziun prenda mesiras ch’èn adattadas per sustegnair ils stadis da l’Eu­ropa da l’Ost en lur stentas d’installar e per consolidar la democrazia sco er per midar a l’economia da martgà ed a sia concepziun sociala.</p>
<p><sup>2</sup> Ils stadis da l’Europa da l’Ost en il senn da questa lescha èn ils anteriurs pajais communistics da l’Europa da l’Ost sco er da l’anteriura Uniun da las republicas socia­listicas sovieticas (URSS).</p>
<p><sup>3</sup> En il rom da la contribuziun da la Svizra per reducir las disparitads economicas e socialas en l’Uniun europeica engrondida po la Confederaziun er sustegnair la Cipra e la Malta.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Finamiras </a>
</h6>
<div class="collapseable"> <p>La collavuraziun cun ils stadis da l’Europa da l’Ost ha las suandantas finamiras:</p>
<dl>
<dt>a.</dt>
<dd>promover e rinforzar il stadi da dretg ed ils dretgs umans sco er installar e consolidar il sistem democratic, en spezial instituziuns politicas stabilas;</dd>
<dt>b.</dt>
<dd>promover in svilup economic e social persistent che sa basa sin princips da l’economia da martgà e che favurisescha la stabilitad economica, il svilup cultural, la creschientscha da las entradas e la meglieraziun da las cundiziuns da viver da la populaziun e che contribuescha uschia a la protecziun da l’am­bient ed a l’utilisaziun raziunala da las resursas natiralas.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Princips </a>
</h6>
<div class="collapseable"> <p><sup>1</sup> La collavuraziun cun ils stadis da l’Europa da l’Ost è ina part da la politica exte­riura e da la politica economica exteriura da la Svizra. Ella sa basa en spezial sin il princip dal partenadi solidaric.</p>
<p><sup>2</sup> Las mesiras tenor questa lescha resguardan las relaziuns en ils stadis da l’Europa da l’Ost ed en spezial ils basegns da la populaziun.</p>
<p><sup>3</sup> Ellas premettan ch’ils stadis partenaris prendian avunda atgnas mesiras efficazias.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Democrazia e dretgs umans </a>
</h6>
<div class="collapseable"> <p>Il Cussegl federal procura che la collavuraziun sa basia sin ils princips da la demo­crazia e da l’observaziun dals dretgs umans. El po prender las mesiras basegnaivlas e far las adattaziuns necessarias, sche quests princips vegnan violads en moda gravanta.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Proceder </a>
</h6>
<div class="collapseable"> <p>Las mesiras pon vegnir realisadas en il rom da stentas bilateralas u multilateralas u en moda autonoma.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Coordinaziun </a>
</h6>
<div class="collapseable"> <p>La Confederaziun coordinescha sias mesiras cun las stentas dals stadis da l’Europa da l’Ost e cun las prestaziuns d’autras instituziuns svizras, estras ed internaziunalas.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">2. secziun Mesiras </a>
</h1>
<div class="collapseable"> <article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Furmas da collavuraziun </a>
</h6>
<div class="collapseable"> <p>La collavuraziun cun ils stadis da l’Europa da l’Ost po avair las suandantas furmas:</p>
<dl>
<dt>a.</dt>
<dd>collavuraziun tecnica;</dd>
<dt>b.</dt>
<dd>collavuraziun finanziala, inclusiv agids finanzials, agids al preventiv, amorti­saziuns da debits e garanzias;</dd>
<dt>c.</dt>
<dd>mesiras per promover la participaziun al commerzi mundial;</dd>
<dt>d.</dt>
<dd>mesiras per promover l’utilisaziun da meds finanzials dal sectur privat;</dd>
<dt>e.</dt>
<dd>mintga furma che cumplettescha las mesiras numnadas en quest artitgel e che serva a las finamiras tenor l’artitgel 2.</dd>
</dl>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Prestaziuns finanzialas </a>
</h6>
<div class="collapseable"> <p>Las prestaziuns finanzialas da la Confederaziun pon vegnir concedidas sco:</p>
<dl>
<dt>a.</dt>
<dd>contribuziuns betg rembursablas;</dd>
<dt>b.</dt>
<dd>emprests da daners;</dd>
<dt>c.</dt>
<dd>participaziuns;</dd>
<dt>d.</dt>
<dd>garanzias.</dd>
</dl>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Cumbinaziun da mesiras </a>
</h6>
<div class="collapseable"> <p>Differentas furmas da collavuraziun e da prestaziuns finanzialas da la Confederaziun pon vegnir cumbinadas.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">3. secziun Finanziaziun </a>
</h1>
<div class="collapseable"> <article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> </a>
</h6>
<div class="collapseable"><p>Ils meds finanzials per finanziar las mesiras tenor questa lescha vegnan deliberads da l’Assamblea federala cun in conclus federal simpel sco credits generals per min­tgamai plirs onns.</p></div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">4. secziun Execuziun </a>
</h1>
<div class="collapseable"> <article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Fixaziun da las prioritads </a>
</h6>
<div class="collapseable"> <p>Il Cussegl federal fixescha ils puncts centrals ed ils champs d’activitad prioritars da las mesiras tenor questa lescha; per quest intent sa basa el sin ils princips da questa lescha e resguarda las experientschas e las enconuschientschas specificas ch’èn disponiblas en Svizra.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Contracts </a>
</h6>
<div class="collapseable"> <p><sup>1</sup> Il Cussegl federal po far contracts internaziunals che fixeschan ils princips generals da la collavuraziun cun in u cun plirs stadis u cun in’organisaziun internaziunala.</p>
<p><sup>2</sup> Ils uffizis federals cumpetents pon far contracts da dretg internaziunal, da dretg privat u da dretg public che sa refereschan a programs u a projects.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Collavuraziun cun terzas persunas </a>
</h6>
<div class="collapseable"> <p><sup>1</sup> La projectaziun e la realisaziun da mesiras pon vegnir surdadas a terzas persunas.</p>
<p><sup>2</sup> Il Cussegl federal po sustegnair stentas d’instituziuns privatas che correspundan a las finamiras ed als princips da questa lescha.</p>
<p><sup>3</sup> En cas da projects en il rom da questa lescha po el cooperar cun chantuns, cun vischnancas e cun instituziuns publicas e sustegnair lur stentas.</p>
<p><sup>4</sup> Per ademplir las finamiras tenor questa lescha po il Cussegl federal fundar persu­nas giuridicas u concluder che la Confederaziun sa participeschia a talas.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b>  Coerenza e coordinaziun entaifer l’administraziun </a>
</h6>
<div class="collapseable"> <p>Il Cussegl federal procura per la coerenza e per la coordinaziun da la politica da l’Europa da l’Ost entaifer l’administraziun.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Administraziun dal persunal local </a>
</h6>
<div class="collapseable"> <p><sup>1</sup> Il patrun elavura – sin palpiri ed en il sistem d’infurmaziun BV PLUS da l’Uffizi federal da persunal – las datas dal persunal dal Departament federal d’affars exteriurs (DFAE) betg transferibel ed emploià a l’exteriur sin basa d’in contract da dretg privat ed activ en il sectur da la collavuraziun cun ils stadis da l’Europa da l’Ost (persunal local), ch’el dovra per ademplir sias incumbensas sco patrun, en spezial per:</p>
<dl>
<dt>a.</dt>
<dd>eruir il basegn da persunal necessari;</dd>
<dt>b.</dt>
<dd>garantir il dumber da persunal necessari cun recrutar collavuraturs;</dd>
<dt>c.</dt>
<dd>administrar il rendaquint dals salaris, endrizzar actas dal persunal e far las annunzias a las assicuranzas socialas;</dd>
<dt>d.</dt>
<dd>promover e mantegnair a lunga vista ils collavuraturs;</dd>
<dt>e.</dt>
<dd>mantegnair e meglierar la qualificaziun dals collavuraturs;</dd>
<dt>f.</dt>
<dd>garantir la planisaziun, la regulaziun e la controlla cun agid d’analisas da las datas, da cumparegliaziuns, da rapports e da planisaziuns da mesiras.</dd>
</dl>
<p><sup>2</sup> Il patrun po elavurar las suandantas datas da ses persunal, inclusiv datas persunalas spezialmain sensiblas e profils da persunalitad, ch’èn necessarias per ademplir sias incumbensas tenor l’alinea 1:</p>
<dl>
<dt>a.</dt>
<dd>indicaziuns davart la persuna;</dd>
<dt>b.</dt>
<dd>indicaziuns davart la situaziun da la sanadad areguard la capacitad da lavu­rar;</dd>
<dt>c.</dt>
<dd>indicaziuns davart la sanadad en connex cun las restituziuns da l’assicuranza da malsauns;</dd>
<dt>d.</dt>
<dd>indicaziuns davart la prestaziun e davart il potenzial sco er davart il svilup persunal e professiunal;</dd>
<dt>e.</dt>
<dd>datas necessarias en il rom da la cooperaziun per l’execuziun dal dretg d’assi­curanza sociala;</dd>
<dt>f.</dt>
<dd>actas da proceduras e decisiuns d’autoritads en connex cun la lavur.</dd>
</dl>
<p><sup>3</sup> Il patrun è responsabel per la protecziun e per la segirezza da las datas.</p>
<p><sup>4</sup> El dastga dar vinavant datas a terzas persunas mo, sch’igl exista ina basa legala correspundenta u sche la persuna pertutgada ha dà ses consentiment en scrit.</p>
<p><sup>5</sup> Las datas tenor l’alinea 2 literas b e c pon vegnir surdadas al cussegliader d’assicu­ranza dal DFAE, sch’ellas èn indispensablas per el per sclerir in tschert cas.</p>
<p><sup>6</sup> Il patrun decretescha disposiziuns executivas davart:</p>
<dl>
<dt>a.</dt>
<dd>l’elavuraziun da las datas, en spezial l’acquisiziun, la conservaziun, l’archiva­ziun e la destrucziun;</dd>
<dt>b.</dt>
<dd>las autorisaziuns d’elavurar las datas;</dd>
<dt>c.</dt>
<dd>las categorias da datas tenor l’alinea 2;</dd>
<dt>d.</dt>
<dd>la protecziun e la segirezza da las datas.</dd>
</dl>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Cumissiun consultativa </a>
</h6>
<div class="collapseable"> <p>La Cumissiun consultativa per la cooperaziun internaziunala tenor l’artitgel 14 da la Lescha federala dals 19 da mars 1976<sup><a href="#fn-d2090e339">3</a></sup> davart la cooperaziun da svilup e l’agid umanitar sin plaun internaziunal cusseglia il Cussegl federal en spezial areguard las finamiras e las prioritads da la collavuraziun.</p>
<div class="footnotes"><p id="fn-d2090e339"><sup>3</sup> <a href="https://fedlex.data.admin.ch/eli/cc/1977/1352_1352_1352/20170601">SR <b>974.0</b></a></p></div>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Evaluaziuns e rapports </a>
</h6>
<div class="collapseable"> <p><sup>1</sup> Il Cussegl federal surveglia l’utilisaziun efficazia dals meds finanzials deliberads ed ordinescha evaluaziuns periodicas.</p>
<p><sup>2</sup> Per mintga perioda da credit rapporta el en chaussa a las Chombras federalas.</p>
<p><sup>3</sup> Il rapport vegn elavurà en collavuraziun cun evaluaders externs e cun agid da me­todas da mesiraziun renconuschidas; menziunadas vegnan er finamiras mancadas e mesiras per meglierar la situaziun.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">5. secziun Disposiziuns finalas </a>
</h1>
<div class="collapseable"> <article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Disposiziuns executivas </a>
</h6>
<div class="collapseable"> <p><sup>1</sup> Il Cussegl federal exequescha questa lescha.</p>
<p><sup>2</sup> El decretescha las disposiziuns executivas.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Midada d’auters decrets </a>
</h6>
<div class="collapseable"> <p>Ils decrets qua sutvart vegnan midads sco suonda:</p>
<p>…<sup><a href="#fn-d2090e390">4</a></sup></p>
<div class="footnotes"><p id="fn-d2090e390"><sup>4</sup> Las midadas pon vegnir consultadas en la <a href="https://fedlex.data.admin.ch/eli/oc/2017/323">AS <b>2017</b> 3219</a>.</p></div>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Referendum, entrada en vigur e durada da la validitad </a>
</h6>
<div class="collapseable"> <p><sup>1</sup> Questa lescha è suttamessa al referendum facultativ.</p>
<p><sup>2</sup> Il Cussegl federal fixescha l’entrada en vigur.</p>
<p><sup>3</sup> Cun resalva da l’alinea 4 vala questa lescha fin ils 31 da december 2024.</p>
<p><sup>4</sup> Las midadas tenor l’artitgel 19 cifra 2 valan illimitadamain.</p>
<p>Data da l’entrada en vigur: 1. da zercladur 2017<sup><a href="#fn-d2090e420">5</a></sup></p>
<div class="footnotes"><p id="fn-d2090e420"><sup>5</sup> COCF dals 17 da matg 2017.</p></div>
</div></article>
</div></section></main>
</div></body>
</html>
