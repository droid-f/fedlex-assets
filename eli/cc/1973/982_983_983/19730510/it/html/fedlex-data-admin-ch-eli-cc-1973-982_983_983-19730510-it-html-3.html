<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.975.282.1 --><p class="srnummer ">0.975.282.1 </p>
<p class="ref "> RU <b>1973</b> 983</p>
<p class="absatzkurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo<br>tra la Confederazione Svizzera e la Repubblica dello Zaïre per la protezione e il promovimento degli investimenti</h1>
<p class="erlasssubtitel ">Concluso il 10 marzo 1972</p>
<p class="erlasssubtitel ">Entrato in vigore per scambio di note il 10 maggio 1973</p>
<p class="erlassdatum "> (Stato 10  maggio 1973)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Dal testo originale francese.</p></div>
</div>
<div id="preamble"><div>
<p class="man-template-autor ">Il Governo della Confederazione Svizzera<br>e<br>il Governo della Repubblica dello Zaïre</p>
<p class="absatz ">desiderosi di rinforzare la cooperazione economica fra i due Stati, nell’intento di creare condizioni favorevoli agli investimenti di capitali da parte di cittadini e società dell’uno dei due Stati sul territorio dell’altro Stato e</p>
<p class="absatz ">considerato che la protezione contrattuale di simili investimenti giova a promuovere l’iniziativa economica privata o pubblica e ad incrementare la prosperità nelle due nazioni,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz ">Giusta i termini dell’accordo, l’espressione «investimenti» designa gli apporti in moneta o in natura fatti da cittadini o società di una Parte contraente sul territorio dell’altra, nel quadro della pertinente legislazione delle Parti, ed intesi sia a creare una nuova capacità produttiva di beni o servizi sia a razionalizzare o migliorare dei metodi di produzione già in atto.</p>
<p class="absatz ">L’espressione «cittadini» designa le persone fisiche che, giusta la legislazione dei rispettivi Stati contraenti, hanno la nazionalità di uno di detti Stati.</p>
<p class="absatz ">L’espressione «società» designa le società commerciali (società anonime, società in nome collettivo, società in accomandita), le collettività, istituzioni o fondazioni, in cui i cittadini dell’una delle Parti contraenti hanno un interesse preponderante.</p>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable"><p class="absatz ">Gli investimenti, i beni, i diritti e gl’interessi dei cittadini o società dell’una delle Parti contraenti godranno, sul territorio dell’altra Parte, d’un trattamento giusto ed equo. Detto trattamento dovrà essere uguale almeno a quello riconosciuto da ciascuna Parte ai propri cittadini o, se è più favorevole, al trattamento accordato ai cittadini o società della Nazione più favorita.</p></div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">Ciascuna Parte contraente s’impegna ad autorizzare il trasferimento del prodotto del lavoro o dell’attività esercitata sul proprio territorio da cittadini o società dell’altra Parte, come anche il trasferimento dell’utile, interessi, dividendi, diritti ed altri redditi, degli ammortamenti e, in caso di liquidazione parziale o totale, del ricavo di quest’ultima.</p>
<p class="absatz ">Le formalità tecniche del trasferimento si svolgeranno in conformità con la vigente legislazione in materia.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p class="absatz ">Nel caso di espropriazione, nazionalizzazione o spoliazione di beni, diritti o interessi appartenenti a cittadini o società dell’una Parte, ad opera dell’altra Parte contraente, questa dovrà versare a detti cittadini o società un’indennità effettiva ed adeguata conformemente al diritto internazionale.</p>
<p class="absatz ">I provvedimenti d’espropriazione, nazionalizzazione o spoliazione non dovranno essere discriminatori né contrari a un obbligo specifico.</p>
<p class="absatz ">L’ammontare dell’indennità, da stabilirsi al momento dell’espropriazione, nazionalizzazione o spoliazione, sarà pagato entro un congruo termini, in moneta convertibile, all’avente diritto, qualunque sia il suo luogo di residenza o la sua sede.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable"><p class="absatz ">Il presente accordo s’applica segnatamente agli investimenti di cittadini o società di ciascuna delle Parti contraenti sul territorio dell’altra, effettuati prima dell’entrata in vigore dell’accordo stesso, a condizione che detti investimenti abbiano fatto oggetto d’una accettazione scritta, giusta le leggi e i regolamenti vigenti in materia d’investimenti, nel territorio ove sono stati effettuati.</p></div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p class="absatz ">Le controversie fra le Parti circa l’interpretazione o l’esecuzione del presente accordo, non risolte in maniera soddisfacente nel termine di sei mesi per via diplomatica, saranno sottoposte, a richiesta dell’una o dell’altra parte, a un tribunale arbitrale trimembre. Ciascuna Parte designerà un arbitro. I due arbitri nomineranno un superarbitro, il quale dovrà essere cittadino di un terzo Stato.</p>
<p class="absatz ">Ove una Parte ometta di designare il suo arbitro, ancorché l’altra Parte l’abbia invitata a farlo nel termine di due mesi, esso sarà nominato, a richiesta di quest’ultima, dal Presidente della Corte internazionale di giustizia.</p>
<p class="absatz ">Se i due arbitri non riescono, entro due mesi dalla loro designazione, ad accordarsi sulla scelta del superarbitro, questo sarà nominato, a richiesta di una Parte, dal Presidente della Corte internazionale di giustizia.</p>
<p class="absatz ">Ove, nei casi previsti nei capoversi 2 e 3 del presente articolo, il Presidente della Corte internazionale di giustizia sia impedito d’esercitare il suo mandato o sia cittadino di una Parte, le nomine saranno fatte dal membro anziano della Corte non cittadino di alcuna delle Parti.</p>
<p class="absatz ">Salvo disposizione contraria delle Parti, il tribunale stabilisce la sua procedura.</p>
<p class="absatz ">Le decisioni del tribunale sono obbligatorie per le Parti.</p>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable"><p class="absatz ">Una commissione mista, formata di rappresentanti delle Parti contraenti, s’adunerà in Berna o in Kinshasa, a domanda d’una Parte, per esaminare i risultati del presente accordo nonché gli eventuali mezzi per incrementare ulteriormente gli investimenti d’una Parte sul territorio dell’altra.</p></div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b></a>
</h6>
<div class="collapseable">
<p class="absatz ">Il presente accordo, applicabile a titolo provvisorio a contare dalla firma, entrerà in vigore non appena ciascuna delle Parti contraenti avrà notificato all’altra di essersi conformata alle prescrizioni costituzionali concernenti la conclusione e l’entrata in vigore di accordi internazionali.</p>
<p class="absatz ">Il presente accordo è concluso per la durata di cinque anni. Esso sarà tacitamente prorogato ogni biennio sempre che l’una o l’altra Parte non lo disdica sei mesi prima della scadenza.</p>
<p class="absatz ">In caso di disdetta, le disposizioni del presente accordo resteranno applicabili per cinque anni gli investimenti attuati prima della disdetta.</p>
<p class="absatz ">Fatto a Kinshasa, il 10 marzo 1972, in due esemplari in lingua francese.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il Governo<br>della Confederazione svizzera:</p>
<p class="unterschriftenfi ">E. Moser</p>
</td>
<td>
<p class="unterschriftenfi1 ">Per il Governo<br>della Repubblica della Zaïre:</p>
<p class="unterschriftenfi ">Eketebi Moyidiba Mondjolomba</p>
</td>
</tr></table></div>
<p class="abstand1seite "></p>
</div></article></main>
</div></body>
</html>
