<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.946.292.361 --><p class="srnummer ">0.946.292.361 </p>
<p class="ref "> RU <b>1973</b> 1275</p>
<p class="absatzkurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo di commercio,<br>di promovimento e protezione degli investimenti<br>tra la Confederazione Svizzera<br>e la Repubblica Centro Africana</h1>
<p class="erlasssubtitel ">Conchiuso il 28 febbraio 1973</p>
<p class="erlasssubtitel ">Entrato in vigore mediante scambio di note il 4 luglio 1973</p>
<p class="erlassdatum "> (Stato 4  luglio 1973)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Dal testo originale francese.</p></div>
</div>
<div id="preamble"><div>
<p class="man-template-autor ">Il Governo della Confederazione Svizzera<br>e<br>il Governo della Repubblica Centro Africana,</p>
<p class="absatz ">desiderosi di rafforzare i vincoli d’amicizia esistenti tra i due Paesi, preoccupati di sviluppare gli scambi commerciali tra i due territori e auspicando l’istituzione di condizioni favorevoli per gli investimenti di capitali,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> <b></b>Trattamento della nazione più favorita</a>
</h6>
<div class="collapseable">
<p class="absatz ">Le due alte Parti contraenti convengono d’accordarsi vicendevolmente il trattamento della nazione più favorita per quanto concerne i dazi e le formalità doganali.</p>
<p class="absatz ">Nondimeno, il trattamento della nazione più favorita non s’applica ai vantaggi, alle concessioni e agli esoneri che ciascuna delle alte Parti contraenti accorda o accorderà:</p>
<dl>
<dt>– </dt>
<dd>ai Paesi limitrofi nel traffico frontaliero;</dd>
<dt>– </dt>
<dd>ai Paesi partecipi di un’unione doganale o di una zona di libero scambio già istituite o che potranno essere costituite in futuro.</dd>
</dl>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Ordinamento delle importazioni in Svizzera</a>
</h6>
<div class="collapseable"><p class="absatz ">Il Governo della Confederazione Svizzera continua ad accordare l’attuale ordinamento liberistico all’importazione in Svizzera dei prodotti d’origine e di provenienza dalla Repubblica Centro Africana.</p></div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Ordinamento delle importazioni nella Repubblica Centro Africana</a>
</h6>
<div class="collapseable"><p class="absatz ">Il Governo della Repubblica Centro Africana accorda all’importazione dei prodotti d’origine e provenienza svizzera un trattamento non meno favorevole di quello concesso a qualsiasi Paese terzo.</p></div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Informazioni commerciali</a>
</h6>
<div class="collapseable"><p class="absatz ">I competenti servizi dei due Governi si comunicano vicendevolmente, nei termini più brevi, qualsiasi informazione utile riguardo agli scambi commerciali, segnatamente alle statistiche d’importazione e d’esportazione. Qualsiasi analisi del traffico delle merci e della bilancia commerciale tra i due Paesi si fonda, per ambedue le Parti, sulle statistiche d’importazione.</p></div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> <b></b>Ordinamento dei pagamenti</a>
</h6>
<div class="collapseable"><p class="absatz ">I pagamenti tra Confederazione Svizzera e Repubblica Centro Africana, compresi quelli delle merci scambiate nel quadro del presente accordo, s’operano in divise convertibili.</p></div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Promovimento e protezione degli investimenti</a>
</h6>
<div class="collapseable">
<p class="absatz ">Nel limite delle sue possibilità, ciascuna Parte contraente promuove, sul suo territorio, l’investimento di capitali provenienti da cittadini, fondazioni, associazioni o società dell’altra Parte contraente ed ammette detti investimenti conformemente alle disposizioni della sua legislazione.</p>
<p class="absatz ">Gli investimenti, i beni, diritti e gli interessi appartenenti a cittadini, fondazioni, associazioni o società di una delle alte Parti contraenti, nel territorio dell’altra, o posseduti indirettamente da detti cittadini, fondazioni, associazione o società, beneficiano di un trattamento equo, almeno pari a quello riconosciuto da ciascuna Parte ai suoi cittadini oppure, ove fosse più favorevole, del trattamento accordato ai cittadini, alle fondazioni, alle associazioni o società della nazione più favorita.</p>
<p class="absatz ">Ciascuna Parte si obbliga ad autorizzare il libero trasferimento dei proventi del lavoro o dell’attività esplicati sul suo territorio da cittadini, fondazioni, associazioni o società dell’altra Parte, come anche il libero trasferimento degli utili, degli interessi, dei dividendi, delle tasse e d’altri redditi, degli ammortamenti e, in caso di liquidazione parziale o totale, del ricavo da quest’ultima.</p>
<p class="absatz ">Una Parte, nel caso in cui espropriasse o nazionalizzasse beni, diritti o interessi appartenenti a cittadini, fondazioni, associazioni o società dell’altra Parte, o posseduti indirettamente da detti cittadini, fondazioni, associazioni o società, od adottasse riguardo a detti cittadini, fondazioni, associazioni o società qualsiasi altro provvedimento di spodestamento diretto o indiretto, dovrà prevedere il pagamento di un’indennità effettiva ed adeguata, conformemente al diritto delle genti.</p>
<p class="absatz ">L’ammontare di questa indennità, determinabile al momento dell’espropriazione, della nazionalizzazione e dello spodestamento, verrà corrisposto in valuta trasferibile e pagato senza indugio ingiustificabile all’avente diritto, indipendentemente dal suo luogo di residenza, rispettivamente dalla sua sede. Nondimeno, i provvedimenti d’espropriazione, di nazionalizzazione o di spodestamento non devono essere discriminanti, né contrari a un impegno specifico.</p>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> <b></b>Clausola arbitrale intesa alla protezione degli investimenti</a>
</h6>
<div class="collapseable">
<p class="absatz ">Le vertenze, che dovessero sorgere tra le alte Parti contraenti circa l’interpretazione o l’esecuzione delle disposizioni previste nell’articolo 6 precedente e che non potessero essere composte entro un termine di sei mesi, in modo soddisfacente, per via diplomatica, sono sottoposte, a domanda di una Parte, a un tribunale arbitrale trimembre. Ciascuna Parte designa un arbitro. I due arbitri così designati cooptano un superarbitro, che dovrà essere cittadino di un terzo Stato.</p>
<p class="absatz ">Se una Parte non ha designato il suo arbitro e non ha soddisfatto l’invito trasmessole dall’altra Parte di procedere entro due mesi a tale designazione, l’arbitro verrà nominato, a domanda di quest’ultima Parte, dal Presidente della Corte internazionale di Giustizia.</p>
<p class="absatz ">Se i due arbitri non giungono ad un accordo, entro i due mesi seguenti la loro designazione, riguardo alla cooptazione, il superarbitro verrà designato, a domanda di una delle Parti, dal Presidente della Corte internazionale di Giustizia.</p>
<p class="absatz ">Se, nei casi previsti nei paragrafi 2 e 3 del presente articolo, il Presidente della Corte internazionale di Giustizia è impedito o è cittadino di una delle due Parti, le nomine verranno eseguite dal Vicepresidente. Se anche quest’ultimo è impedito o è cittadino di una delle Parti, le designazioni verranno eseguite dal membro più anziano della Corte non cittadino di alcuna delle Parti.</p>
<p class="absatz ">Salvo disposizione contraria della Parti, il tribunale stabilisce la propria procedura.</p>
<p class="absatz ">Le decisioni del tribunale sono obbligatorie per le Parti.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> <b></b>Applicazione dell’accordo al Liechtenstein</a>
</h6>
<div class="collapseable">
<p class="absatz ">Gli articoli 1 a 5 del presente accordo sono applicabili al Principato del Liechtenstein fintanto che questo permarrà vincolato alla Confederazione Svizzera da un trattato d’unione doganale.<sup><a href="#fn-d7e151" id="fnbck-d7e151">2</a></sup></p>
<div class="footnotes"><p id="fn-d7e151"><sup><a href="#fnbck-d7e151">2</a></sup><sup></sup> <a href="https://fedlex.data.admin.ch/eli/cc/39/551_565_576" target="_blank">RS <b>0.631.112.514</b></a></p></div>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Entrata in vigore e rinnovo</a>
</h6>
<div class="collapseable">
<p class="absatz ">Il presente accordo è applicabile provvisoriamente dal momento della firma. Esso entrerà in vigore non appena ciascuna della alte Parti contraenti avrà notificato all’altra l’adempimento delle formalità costituzionali richieste per la conclusione e la messa in vigore di trattati internazionali.</p>
<p class="absatz ">Esso verrà tacitamente rinnovato di anno in anno, sempreché l’una o l’altra Parte non l’abbia disdetto per scritto, con un preavviso di tre mesi prima della scadenza.</p>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p class="schlussint ">In caso di disdetta, le disposizioni previste negli articoli 6 e 7 precedenti s’applicano ancora durante dieci anni agli investimenti attuati prima della disdetta.</p>
<p class="absatz ">Fatto a Bangui, il 28 febbraio 1973, in doppio esemplare.</p>
<p class="unterschriftenfi1 "><i>(Si omettono le firme)</i></p>
</div></section></main>
</div></body>
</html>
