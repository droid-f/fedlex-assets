<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2016-437-20181113-it-docx</title>
</head>
<body><div id="lawcontent">
<div id="preface">
<!--510.620.3--><p class="srnummer ">510.620.3</p>
<h1 class="erlasstitel botschafttitel ">Contratto<br>tra la Confederazione e i Cantoni concernente <br>l’indennizzo e le modalità dello scambio di geodati di base di diritto federale tra autorità</h1>
<p>Concluso il 17 settembre 2015</p>
<p>Approvato dal Consiglio federale il 6 aprile 2016</p>
<p>Entrato in vigore il 1° ottobre 2016</p>
<p> (Stato 13  novembre 2018)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 14 capoverso 3 della legge del 5 ottobre 2007<sup><a href="#fn-d6e27" id="fnbck-d6e27">1</a></sup> sulla geoinformazione (LGI); <br>visto l’articolo 42 dell’ordinanza del 21 maggio 2008<sup><a href="#fn-d6e37" id="fnbck-d6e37">2</a></sup> sulla geoinformazione <br>(OGI),</p>
<?del-struct abstand4pt><p>e gli organi competenti dei Cantoni,</p>
<p>viste le norme di delega previste dalla legislazione cantonale,</p>
<p>decretano:</p>
<div class="footnotes">
<p id="fn-d6e27"><sup><a href="#fnbck-d6e27">1</a></sup> <a href="https://fedlex.data.admin.ch/eli/cc/2008/388" target="_blank">RS <b>510.62</b></a></p>
<p id="fn-d6e37"><sup><a href="#fnbck-d6e37">2</a></sup> <a href="https://fedlex.data.admin.ch/eli/cc/2008/389" target="_blank">RS <b>510.620</b></a></p>
</div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Indennizzo per lo scambio di dati tra autorità</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p> (art. 14 cpv. 3 LGI)</p>
<p>Il presente contratto disciplina l’indennizzo e le modalità dello scambio di geodati di base di diritto federale tra le autorità della Confederazione e i Cantoni ai sensi dell’articolo 14 LGI e dell’articolo 37 e seguenti OGI.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Autorità aventi diritto all’utilizzazione</a>
</h6>
<div class="collapseable"> <p> (art. 14 cpv. 1 LGI)</p>
<p><sup>1</sup> Hanno diritto all’utilizzazione le autorità della Confederazione e dei Cantoni.</p>
<p><sup>2</sup> Sono considerate autorità:</p>
<dl>
<dt>a. </dt>
<dd>gli organi e l’amministrazione della Confederazione e dei Cantoni;</dd>
<dt>b. </dt>
<dd>le autorità dei Comuni, di altri enti pubblici territoriali e strutture regionali cui sono assegnati compiti pubblici della Confederazione o di un Cantone in virtù del diritto cantonale;</dd>
<dt>c. </dt>
<dd>gli istituti di diritto pubblico della Confederazione e dei Cantoni cui sono assegnati compiti pubblici della Confederazione o di un Cantone;</dd>
<dt>d. </dt>
<dd>le persone fisiche e giuridiche di diritto privato (privati) cui sono assegnati compiti pubblici della Confederazione o di un Cantone.</dd>
</dl>
<p><sup>3</sup> Il diritto all’utilizzazione dei dati di altre autorità sussiste unicamente per l’adempimento di compiti pubblici nell’ambito del mandato legale, inclusi gli obblighi di comunicazione previsti dalla legge. Ha diritto all’acquisizione e all’utilizzazione dei dati unicamente chi dispone di una base legale per l’elaborazione dei dati o ha bisogno di tali dati per l’adempimento dei compiti pubblici.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Prestazioni commerciali</a>
</h6>
<div class="collapseable"> <p> (art. 41 OGI)</p>
<p>Se un’autorità adempie compiti pubblici e offre nel contempo prestazioni commerciali senza essere in grado di dimostrare che tali ambiti sono chiaramente distinti tra loro sul piano dei processi operativi e del rendiconto, tale autorità sottostà integralmente alla sezione 8 della OGI.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Entità dello scambio di dati</a>
</h6>
<div class="collapseable"> <p><sup>1</sup> I geodati di base di diritto federale devono essere offerti unitamente al modello di dati, ai metadati e, se disponibile, a un modello di rappresentazione.</p>
<p><sup>2</sup> I geodati di base devono corrispondere in maniera verificabile al modello di geodati minimo.</p>
<p><sup>3</sup> I dati che sono disponibili soltanto in forma stampata e possono essere scambiati sono forniti in un esemplare stampato o in una copia. </p>
<p><sup>4</sup> Oltre alle disposizioni di cui ai capoversi 1–3 non sussiste alcun obbligo di offrire per lo scambio o di scambiare su richiesta i dati in altra forma sempre che il diritto federale non preveda disposizioni derogatorie.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Pubblicazione e comunicazione a terzi</a>
</h6>
<div class="collapseable"> <p><sup>1</sup> I geodati di base di diritto federale possono essere pubblicati nel modo seguente nell’ambito dell’utilizzazione:</p>
<dl>
<dt>a. </dt>
<dd>i geodati di base che presentano il livello di autorizzazione all’accesso A possono essere pubblicati dall’autorità utente nel proprio servizio di rappresentazione, nonché secondo ulteriori modalità qualora vi sia un obbligo di pubblicazione supplementare previsto dalla legge;</dd>
<dt>b. </dt>
<dd>i geodati di base che presentano il livello di autorizzazione all’accesso B o C non possono essere pubblicati dall’autorità utente.</dd>
</dl>
<p><sup>2</sup> La fonte e la data dello stato devono essere indicati in modo appropriato.</p>
<p><sup>3</sup> La comunicazione a terzi è retta dall’articolo 40 OGI.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Costi</a>
</h6>
<div class="collapseable"> <p> (art. 14 cpv. 3 OGI)</p>
<p><sup>1</sup> Lo scambio di dati tra autorità secondo il presente contratto, incluse l’utilizzazione e la pubblicazione, l’utilizzazione di geoservizi, nonché gli oneri connessi allo scambio di dati sono gratuiti.</p>
<p><sup>2</sup> Le prestazioni tra autorità della Confederazione e dei Cantoni che si estendono oltre il presente contratto (per es. messa a disposizione dei dati particolare, formato particolare, sistema di riferimento particolare, valutazioni, utilizzazione eccessiva) sono rimunerate secondo le tariffe del servizio offerente.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Modalità del contratto</a>
</h1>
<div class="collapseable">
<article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Adesione</a>
</h6>
<div class="collapseable"> <p>L’adesione di un partner contraente ha luogo dopo che l’approvazione del contratto da parte dell’organo competente è passata in giudicato, mediante la comunicazione all’Ufficio federale di topografia.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Durata del contratto</a>
</h6>
<div class="collapseable"> <p><sup>1</sup> Il presente contratto è giuridicamente valido dalla data in cui la Confederazione e almeno otto Cantoni hanno dichiarato la loro adesione. L’Ufficio federale di topografia mette in vigore il presente contratto entro tre mesi, per l’inizio del pertinente mese.</p>
<p><sup>2</sup> Per tutti i Cantoni che vi aderiscono dopo la sua entrata in vigore, il presente contratto entra in vigore il primo giorno del terzo mese successivo alla comunicazione.</p>
<p><sup>3</sup> Il contratto resta in vigore fino a quando:</p>
<dl>
<dt>a. </dt>
<dd>non è sciolto mediante decisione concordante di tutte le parti contraenti;</dd>
<dt>b. </dt>
<dd>la condizione di cui al capoverso 1 è adempiuta.</dd>
</dl>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Modifica del contratto</a>
</h6>
<div class="collapseable"> <p><sup>1</sup> La modifica del presente contratto deve essere approvata da tutte le parti contraenti.</p>
<p><sup>2</sup> Essa entra in vigore per tutte le parti contraenti alla data specificata nella decisione di modifica.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Disdetta</a>
</h6>
<div class="collapseable"> <p><sup>1</sup> Il Consiglio federale e ciascun governo cantonale possono disdire il contratto con un termine di preavviso di due anni.</p>
<p><sup>2</sup> La disdetta deve essere inviata all’Ufficio federale di topografia. Quest’ultimo comunica la disdetta alle altre parti contraenti.</p>
<p><sup>3</sup> Il presente contratto non si applica più al Cantone che lo ha disdetto dalla data dell’uscita. L’acquisizione e l’utilizzazione di dati da parte del Cantone uscito sono rimunerate dallo stesso secondo le tariffe del servizio offerente.</p>
</div></article>
</div></section><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p class=" man-font-style-italic ">(Seguono le firme)</p>
<?del-struct abstand18pt><?del-struct abstand18pt>
</div></section></main><div id="annex"><section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">Elenco delle adesioni dei Cantoni (art. 7)</a><b><sup><a href="#fn-d6e240" id="fnbck-d6e240">3</a></sup></b>
</h1>
<div class="footnotes"><p id="fn-d6e240"><sup><a href="#fnbck-d6e240">3</a></sup> <a href="https://fedlex.data.admin.ch/eli/oc/2018/627" target="_blank">RU <b>2018</b> 3927</a></p></div>
<div class="collapseable">
<p></p>
<div class="table"><table border="1">
<tr>
<th class=" man-text-align-left "><p>Cantone</p></th>
<th class=" man-text-align-left "><p>Adesione</p></th>
<th class=" man-text-align-left "><p>Entrata in vigore</p></th>
</tr>
<tr>
<td><p>Zurigo</p></td>
<td><p>17 gennaio 2018</p></td>
<td><p>1° aprile 2018</p></td>
</tr>
<tr>
<td><p>Berna</p></td>
<td><p>15 settembre 2016</p></td>
<td><p>1° ottobre 2016</p></td>
</tr>
<tr>
<td><p>Uri</p></td>
<td><p>17 maggio 2016;</p></td>
<td><p>1° ottobre 2016</p></td>
</tr>
<tr>
<td><p>Svitto</p></td>
<td><p>15 giugno 2016</p></td>
<td><p>1° ottobre 2016</p></td>
</tr>
<tr>
<td><p>Obvaldo</p></td>
<td><p>  4 luglio 2016</p></td>
<td><p>1° ottobre 2016</p></td>
</tr>
<tr>
<td><p>Nidvaldo,</p></td>
<td><p>  2 settembre 2016</p></td>
<td><p>1° ottobre 2016</p></td>
</tr>
<tr>
<td><p>Glarona</p></td>
<td><p>29 aprile 2016</p></td>
<td><p>1° ottobre 2016</p></td>
</tr>
<tr>
<td><p>Zugo</p></td>
<td><p>24 agosto 2016</p></td>
<td><p>1° ottobre 2016</p></td>
</tr>
<tr>
<td><p>Soletta</p></td>
<td><p>  3 giugno 2016</p></td>
<td><p>1° ottobre 2016</p></td>
</tr>
<tr>
<td><p>Basilea Città</p></td>
<td><p>15 settembre 2016</p></td>
<td><p>1° ottobre 2016</p></td>
</tr>
<tr>
<td><p>Basilea Campagna</p></td>
<td><p>30 settembre 2016</p></td>
<td><p>1° ottobre 2016</p></td>
</tr>
<tr>
<td><p>Sciaffusa</p></td>
<td><p>  9 agosto 2016</p></td>
<td><p>1° ottobre 2016</p></td>
</tr>
<tr>
<td><p>Appenzello Esterno</p></td>
<td><p>24 gennaio 2018</p></td>
<td><p>1° aprile 2018</p></td>
</tr>
<tr>
<td><p>Appenzello Interno</p></td>
<td><p>10 novembre 2016</p></td>
<td><p>1° febbraio 2017</p></td>
</tr>
<tr>
<td><p>San Gallo</p></td>
<td><p>22 giugno 2016</p></td>
<td><p>1° ottobre 2016</p></td>
</tr>
<tr>
<td><p>Grigioni</p></td>
<td><p>25 maggio 2016</p></td>
<td><p>1° ottobre 2016</p></td>
</tr>
<tr>
<td><p>Argovia</p></td>
<td><p>18 ottobre 2017</p></td>
<td><p>1° gennaio 2018</p></td>
</tr>
<tr>
<td><p>Turgovia </p></td>
<td><p>20 giugno 2016</p></td>
<td><p>1° ottobre 2016</p></td>
</tr>
<tr>
<td><p>Vaud</p></td>
<td><p>30 novembre 2016</p></td>
<td><p>1° febbraio 2017</p></td>
</tr>
<tr>
<td><p>Vallese</p></td>
<td><p>28 novembre 2016</p></td>
<td><p>1° febbraio 2017</p></td>
</tr>
<tr>
<td><p>Neuchâtel</p></td>
<td><p>30 novembre 2017</p></td>
<td><p>1° febbraio 2018</p></td>
</tr>
<tr>
<td><p>Ginevra</p></td>
<td><p>25 agosto 2016</p></td>
<td><p>1° ottobre 2016</p></td>
</tr>
<tr>
<td><p>Giura</p></td>
<td><p>18 ottobre 2018</p></td>
<td><p>1° gennaio 2019</p></td>
</tr>
</table></div>
</div></section></div>
</div></body>
</html>
