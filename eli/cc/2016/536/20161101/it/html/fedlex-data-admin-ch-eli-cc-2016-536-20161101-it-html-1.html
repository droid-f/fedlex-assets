<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2016-536-20161101-it-docx</title>
</head>
<body><div id="lawcontent">
<div id="preface">
<!--709.17 --><p class="srnummer ">709.17 </p>
<h1 class="erlasstitel botschafttitel ">Ordinanza <br>sul coordinamento e la cooperazione relativi ai compiti della Confederazione di rilevanza territoriale</h1>
<h2 class="erlasskurztitel ">(OCCRT)</h2>
<p>del 7 settembre 2016 (Stato 1° novembre 2016)</p>
</div>
<div id="preamble">
<p>Il Consiglio federale svizzero,</p>
<p>visti gli articoli 8 capoverso 1, 55 e 57<i>c</i> capoverso 2 della legge del 21 marzo 1997<sup><a href="#fn-d6e23" id="fnbck-d6e23">1</a></sup> sull’organizzazione del Governo e dell’Amministrazione</p>
<p>ordina:</p>
<div class="footnotes"><p id="fn-d6e23"><sup><a href="#fnbck-d6e23">1</a></sup> <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p></div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Obbligo di coordinamento e cooperazione</a>
</h6>
<div class="collapseable"> <p><sup>1</sup> L’Ufficio federale dello sviluppo territoriale (ARE) e la Segreteria di Stato dell’economia (SECO), nonché le altre unità amministrative aventi compiti federali di rilevanza territoriale s’informano reciprocamente su tali compiti e li armonizzano fra loro sul piano temporale, contenutistico e territoriale. Perseguono in tal modo uno sviluppo territoriale coerente.</p>
<p><sup>2</sup> Essi prendono di comune accordo le misure necessarie per adempiere i compiti e riconoscere tempestivamente i conflitti di obiettivi, per analizzare e ponderare reciprocamente gli interessi. A tale scopo sfruttano le sinergie.</p>
<p><sup>3</sup> Per valutare progetti concreti, essi si avvalgono della procedura decisionale esistente.</p>
<p><sup>4</sup> Le misure, i programmi e le iniziative trasversali dal punto di vista tematico sono stabiliti congiuntamente dalle direzioni delle unità amministrative aventi compiti di rilevanza territoriale.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Consiglio per l’assetto del territorio: organizzazione</a>
</h6>
<div class="collapseable"> <p><sup>1</sup> Il Consiglio per l’assetto del territorio (COTER) è una commissione extraparlamentare permanente.</p>
<p><sup>2</sup> I suoi membri sono nominati dal Consiglio federale.</p>
<p><sup>3</sup> Le direzioni dell’ARE e della SECO sono rappresentate nella commissione a titolo consultivo. Se necessario, possono essere rappresentate, parimenti a titolo consultivo, direzioni di altre unità amministrative aventi compiti d’incidenza territoriale.</p>
<p><sup>4</sup> L’ARE e la SECO gestiscono la segreteria tecnica del COTER.</p>
<p><sup>5</sup> Il Consiglio federale disciplina i dettagli in una decisione istitutiva.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Consiglio per l’assetto del territorio: compiti</a>
</h6>
<div class="collapseable"> <p><sup>1</sup> Il COTER offre la sua consulenza al Consiglio federale e all’Amministrazione federale su questioni fondamentali di rilevanza territoriale e persegue uno sviluppo territoriale coerente.</p>
<p><sup>2</sup> Esso si occupa del riconoscimento precoce delle sfide territoriali e presenta al Consiglio federale e alle unità amministrative proposte su come sviluppare ulteriormente, in modo coerente, le politiche di rilevanza territoriale.</p>
<p><sup>3</sup> Esso può sottoporre richieste alle unità amministrative e ai competenti dipartimenti aventi compiti di rilevanza territoriale.</p>
<p><sup>4</sup> Sottopone al Consiglio federale, nel corso di ogni legislatura, un rapporto sulle sfide dello sviluppo territoriale in Svizzera.</p>
<p><sup>5</sup> Promuove lo scambio di conoscenze tra l’Amministrazione e gli ambienti scientifici.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Conferenza sull’assetto del territorio: funzione e organizzazione</a>
</h6>
<div class="collapseable"> <p><sup>1</sup> La Conferenza della Confederazione sull’assetto del territorio (CAT) è la piattaforma di coordinamento e cooperazione per i compiti della Confederazione di rilevanza territoriale.</p>
<p><sup>2</sup> Nella CAT sono rappresentate tutte le unità amministrative aventi compiti di rilevanza territoriale.</p>
<p><sup>3</sup> Queste unità amministrative nominano loro stesse i propri rappresentanti.</p>
<p><sup>4</sup> L’ARE e la SECO dirigono congiuntamente la CAT e gestiscono la segreteria tecnica.</p>
<p><sup>5</sup> Per questioni specifiche, la CAT può istituire dei comitati.</p>
<p><sup>6</sup> La CAT e i comitati disciplinano in regolamenti interni i dettagli concernenti l’organizzazione, gli obiettivi e i compiti.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Conferenza sull’assetto del territorio: compiti</a>
</h6>
<div class="collapseable"> <p>La CAT ha i seguenti compiti:</p>
<dl>
<dt>a. </dt>
<dd>assicura il coordinamento e la cooperazione per i compiti di rilevanza territoriale, nonché la discussione su questioni fondamentali di rilevanza territoriale;</dd>
<dt>b. </dt>
<dd>assicura che le informazioni sui compiti di rilevanza territoriale giungano tempestivamente a tutte le unità amministrative interessate;</dd>
<dt>c. </dt>
<dd>sostiene le unità amministrative competenti nel coordinamento e nella cooperazione relativi ai compiti di rilevanza territoriale.</dd>
</dl>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Valutazione e rapporto</a>
</h6>
<div class="collapseable"> <p><sup>1</sup> L’ARE e la SECO verificano, in collaborazione con la CAT, le misure e gli sforzi nel settore del coordinamento e della cooperazione per i compiti di rilevanza territoriale.</p>
<p><sup>2</sup> In collaborazione con la CAT, essi riferiscono periodicamente al Consiglio federale, a destinazione delle Camere federali, sui risultati di tale verifica.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Abrogazione di un altro atto normativo</a>
</h6>
<div class="collapseable"> <p>L’ordinanza del 22 ottobre 1997<sup><a href="#fn-d6e163" id="fnbck-d6e163">2</a></sup> concernente il coordinamento dei compiti della Confederazione nell’ambito della politica d’assetto del territorio è abrogata.</p>
<div class="footnotes"><p id="fn-d6e163"><sup><a href="#fnbck-d6e163">2</a></sup> [<a href="https://fedlex.data.admin.ch/eli/oc/1997/2395_2395_2395" target="_blank">RU <b>1997</b> 2395</a>, <b></b><a href="https://fedlex.data.admin.ch/eli/oc/1999/104" target="_blank"><b>1999</b> 704 </a>n. II 3, <b></b><a href="https://fedlex.data.admin.ch/eli/oc/2000/421" target="_blank"><b>2000</b> 2624</a>]</p></div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° novembre 2016.</p>
<p></p>
</div></article></main>
</div></body>
</html>
