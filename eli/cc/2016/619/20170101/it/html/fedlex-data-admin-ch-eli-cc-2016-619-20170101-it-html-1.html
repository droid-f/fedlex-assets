<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2016-619-20170101-it-docx</title>
</head>
<body><div id="lawcontent">
<div id="preface">
<!--832.207 --><p class="srnummer ">832.207 </p>
<h1 class="erlasstitel botschafttitel ">Regolamento<br>sull’organizzazione dell’Istituto nazionale svizzero <br>di assicurazione contro gli infortuni</h1>
<h2 class="erlasskurztitel ">(Regolamento sull’organizzazione dell’INSAI)</h2>
<p>del 10 giugno 2016 (Stato 1° gennaio 2017)</p>
<p>Approvato dal Consiglio federale il 12 ottobre 2016</p>
</div>
<div id="preamble">
<p>Il consiglio dell’INSAI,</p>
<p>visto l’articolo 63 capoverso 5 lettera b della legge federale del 20 marzo 1981<sup><sup><a href="#fn-d6e26" id="fnbck-d6e26">1</a></sup></sup> sull’assicurazione contro gli infortuni (LAINF),</p>
<p>stabilisce:</p>
<div class="footnotes"><p id="fn-d6e26"><sup><a href="#fnbck-d6e26">1</a></sup> <a href="https://fedlex.data.admin.ch/eli/cc/1982/1676_1676_1676" target="_blank">RS <b>832.20</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Consiglio dell’INSAI</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Ruolo del consiglio dell’INSAI</a>
</h6>
<div class="collapseable"> <p>Il consiglio dell’INSAI è l’organo supremo dell’Istituto nazionale svizzero di assicurazione contro gli infortuni (INSAI).</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Compiti del consiglio dell’INSAI</a>
</h6>
<div class="collapseable"> <p><sup>1</sup> Il consiglio dell’INSAI svolge i compiti di cui all’articolo 63 capoverso 5 lettere a–f e h LAINF.</p>
<p><sup>2</sup> Il consiglio dell’INSAI è inoltre incaricato in particolare di:</p>
<dl>
<dt>a. </dt>
<dd>nominare il comitato del consiglio dell’INSAI e le commissioni;</dd>
<dt>b. </dt>
<dd>emanare il suo regolamento e quelli del comitato del consiglio dell’INSAI e delle commissioni;</dd>
<dt>c. </dt>
<dd>fare proposte al Consiglio federale secondo l’articolo 88 capoverso 2 LAINF relative alla determinazione del premio supplementare per la prevenzione degli infortuni non professionali;</dd>
<dt>d. </dt>
<dd>prendere decisioni sull’accettazione o sul rifiuto di domande di risarcimento danni e sui regressi nell’ambito della responsabilità (art. 78 della LF del 6 ott. 2000<sup><a href="#fn-d6e75" id="fnbck-d6e75">2</a></sup> sulla parte generale del diritto delle assicurazioni sociali e art. 7 della LF del 14 mar. 1958<sup><a href="#fn-d6e83" id="fnbck-d6e83">3</a></sup> su la responsabilità della Confederazione, dei membri delle autorità federali e dei funzionari federali), per quanto il consiglio dell’INSAI o uno dei suoi membri sia reso responsabile del danno;</dd>
<dt>e. </dt>
<dd>adottare il regolamento sugli onorari dei membri del consiglio dell’INSAI e trasmetterlo per approvazione al Consiglio federale;</dd>
<dt>f. </dt>
<dd>decidere la rete di agenzie tenendo conto delle esigenze aziendali e organizzative nonché della situazione geografica e linguistica nella Svizzera.</dd>
</dl>
<div class="footnotes">
<p id="fn-d6e75"><sup><a href="#fnbck-d6e75">2</a></sup> <a href="https://fedlex.data.admin.ch/eli/cc/2002/510" target="_blank">RS <b>830.1</b></a></p>
<p id="fn-d6e83"><sup><a href="#fnbck-d6e83">3</a></sup> <a href="https://fedlex.data.admin.ch/eli/cc/1958/1413_1483_1489" target="_blank">RS <b>170.32</b></a></p>
</div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Nomina del comitato del consiglio dell’INSAI e delle commissioni</a>
</h6>
<div class="collapseable"> <p><sup>1</sup> Il consiglio dell’INSAI nomina il comitato del consiglio dell’INSAI. La durata del mandato del comitato del consiglio dell’INSAI corrisponde a quella del consiglio dell’INSAI.</p>
<p><sup>2</sup> Il consiglio dell’INSAI costituisce le seguenti commissioni:</p>
<dl>
<dt>a. </dt>
<dd>una commissione di controllo delle finanze;</dd>
<dt>b. </dt>
<dd>una commissione di controllo degli immobili;</dd>
<dt>c. </dt>
<dd>una commissione per l'assicurazione militare.</dd>
</dl>
<p><sup>3</sup> Accanto ai rappresentanti della Confederazione, nel comitato del consiglio dell’INSAI e nelle commissioni di cui al capoverso 2 sono rappresentati pariteticamente i partner sociali. Per la composizione del comitato e delle commissioni, il consiglio dell’INSAI tiene conto delle attitudini professionali dei membri.</p>
<p><sup>4</sup> In caso di bisogno il consiglio dell’INSAI può costituire altre commissioni. Nel decidere la composizione delle commissioni provvede affinché siano prese in considerazione le attitudini professionali dei membri e siano rappresentati sia la Confederazione sia i partner sociali.</p>
<p><sup>5</sup> Per l’esame preliminare di taluni affari, il consiglio dell’INSAI, il comitato del consiglio dell’INSAI e le commissioni possono costituire commissioni speciali.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Compiti del comitato del consiglio dell’INSAI</a>
</h6>
<div class="collapseable"> <p><sup>1</sup> Il comitato del consiglio dell’INSAI svolge i compiti enumerati all’articolo 63 capoverso 5 lettere g e i–m LAINF.</p>
<p><sup>2</sup> Il comitato del consiglio dell’INSAI prepara tutti gli affari di competenza del consiglio dell’INSAI e formula proposte.</p>
<p><sup>3</sup> Il comitato del consiglio dell’INSAI statuisce sugli oggetti che gli sono affidati, in maniera generale o nel caso particolare, dal consiglio dell’INSAI.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Compiti delle commissioni</a>
</h6>
<div class="collapseable"> <p><sup>1</sup> La commissione di controllo delle finanze è incaricata di:</p>
<dl>
<dt>a. </dt>
<dd>valutare la situazione finanziaria dell’INSAI e la tenuta dei conti;</dd>
<dt>b. </dt>
<dd>esaminare i conti annuali e i conti separati dell’INSAI;</dd>
<dt>c. </dt>
<dd>emanare, su proposta della direzione, direttive sulla tenuta dei conti.</dd>
</dl>
<p><sup>2</sup> La commissione di controllo degli immobili è incaricata di:</p>
<dl>
<dt>a. </dt>
<dd>valutare e approvare la dimensione strategica dell'ambito degli investimenti immobiliari diretti;</dd>
<dt>b. </dt>
<dd>fungere da organo tecnico e consultivo per il comitato del consiglio dell’INSAI.</dd>
</dl>
<p><sup>3</sup> La commissione per l’assicurazione militare vigila, su mandato del consiglio dell’INSAI, sull’esercizio dell’assicurazione militare.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Convocazione delle riunioni</a>
</h6>
<div class="collapseable"> <p><sup>1</sup> Il consiglio dell’INSAI, il comitato del consiglio dell’INSAI e le commissioni si riuniscono su convocazione dei loro presidenti ogni qualvolta gli affari lo esigono.</p>
<p><sup>2</sup> Se almeno cinque membri del consiglio dell'INSAI o due membri del comitato del consiglio dell'INSAI o di una commissione chiedono al presidente di tenere una riunione con domanda scritta e motivata, la convocazione della riunione è generalmente inviata entro due settimane.</p>
<p><sup>3</sup> Dopo un rinnovo totale del consiglio dell’INSAI, spetta al membro più anziano in ufficio - al decano se ve ne fossero diversi - convocare la prima riunione e dirigere l’elezione del presidente per il nuovo periodo amministrativo.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Quorum, votazioni ed elezioni</a>
</h6>
<div class="collapseable"> <p><sup>1</sup> Il consiglio dell’INSAI, il comitato del consiglio dell’INSAI e le commissioni deliberano validamente se è presente la maggioranza dei rispettivi membri.</p>
<p><sup>2</sup> Nelle votazioni decide la maggioranza dei voti; in caso di parità, quello del presidente conta il doppio.</p>
<p><sup>3</sup> Per le elezioni fa stato, nel primo scrutinio, la maggioranza assoluta e, nel secondo, quella relativa; in caso di parità nel secondo scrutinio, il presidente procede a un’estrazione a sorte.</p>
<p><sup>4</sup> Le schede bianche o nulle non sono prese in considerazione per la determinazione della maggioranza.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Decisioni mediante circolazione degli atti</a>
</h6>
<div class="collapseable"> <p><sup>1</sup> Il consiglio dell’INSAI, il comitato del consiglio dell’INSAI e le commissioni possono, su ordine dei loro presidenti, prendere decisioni mediante circolazione degli atti.</p>
<p><sup>2</sup> La decisione presa mediante circolazione degli atti viene considerata nulla e l’oggetto in questione va trattato in seduta se almeno dieci membri del consiglio dell’INSAI o un membro del comitato del consiglio dell’INSAI o di una commissione si oppongono per iscritto all’approvazione delle proposte.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Direzione</a>
</h1>
<div class="collapseable">
<article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Ruolo e organizzazione</a>
</h6>
<div class="collapseable"> <p><sup>1</sup> La direzione si suddivide in una presidenza e in altri dipartimenti.</p>
<p><sup>2</sup> I membri della direzione partecipano alle sedute del consiglio dell’INSAI e del comitato del consiglio dell’INSAI.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Compiti</a>
</h6>
<div class="collapseable"> <p>Oltre ai compiti di cui all’articolo 64 LAINF, la direzione è incaricata in particolare di:</p>
<dl>
<dt>a. </dt>
<dd>elaborare rapporti e documenti da sottoporre al consiglio dell’INSAI, al comitato del consiglio dell’INSAI e alle commissioni nonché attuare le loro decisioni;</dd>
<dt>b. </dt>
<dd>decidere in merito a tutte le questioni e misure che lo scopo dell’INSAI e la gestione uniforme degli affari esigono; sono fatte salve le attribuzioni del consiglio dell’INSAI, del comitato del consiglio dell’INSAI e delle commissioni;</dd>
<dt>c. </dt>
<dd>concludere contratti di collaborazione con assicuratori privati e altri assicuratori che svolgono compiti di diritto pubblico, con organismi dell’assicurazione contro gli infortuni e con altre organizzazioni attive nel settore della salute o della sicurezza sul lavoro; l’organo superiore deve essere informato preliminarmente sulla conclusione di contratti importanti;</dd>
<dt>d. </dt>
<dd>disciplinare la competenza locale, l’organizzazione e i compiti delle agenzie.</dd>
</dl>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Disposizioni finali</a>
</h1>
<div class="collapseable">
<article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Abrogazione di altri atti normativi</a>
</h6>
<div class="collapseable"> <p>Il regolamento del 14 giugno 2002<sup><a href="#fn-d6e274" id="fnbck-d6e274">4</a></sup> sull’organizzazione dell’INSAI è abrogato.</p>
<div class="footnotes"><p id="fn-d6e274"><sup><a href="#fnbck-d6e274">4</a></sup> [<a href="https://fedlex.data.admin.ch/eli/oc/2003/52" target="_blank">RU <b>2003</b> 278</a>]</p></div>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Entrata in vigore</a>
</h6>
<div class="collapseable"> <p>Il presente regolamento entra in vigore il 1° gennaio 2017.</p>
</div></article>
</div></section></main>
</div></body>
</html>
