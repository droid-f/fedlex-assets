<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2016-737-20170101-it-docx</title>
</head>
<body><div id="lawcontent">
<div id="preface">
<!--232.112.3 --><p class="srnummer ">232.112.3 </p>
<h1 class="erlasstitel botschafttitel ">Ordinanza<br>sull’utilizzo di indicazioni di provenienza svizzere per i prodotti cosmetici</h1>
<p>del 23 novembre 2016 (Stato 1° gennaio 2017)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 50 capoverso 2 della legge del 28 agosto 1992<sup><a href="#fn-d6e19" id="fnbck-d6e19">1</a></sup> sulla protezione<br>dei marchi,</p>
<p>ordina:</p>
<div class="footnotes"><p id="fn-d6e19"><sup><a href="#fnbck-d6e19">1</a></sup> <a href="https://fedlex.data.admin.ch/eli/cc/1993/274_274_274" target="_blank">RS <b>232.11</b></a></p></div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto e campo d’applicazione</a>
</h6>
<div class="collapseable"> <p><sup>1</sup> La presente ordinanza disciplina l’utilizzo di indicazioni di provenienza svizzere per i prodotti cosmetici.</p>
<p><sup>2</sup> Salvo disposizioni particolari della presente ordinanza, si applicano le disposizioni dell’ordinanza del 23 dicembre 1992<sup><a href="#fn-d6e45" id="fnbck-d6e45">2</a></sup> sulla protezione dei marchi.</p>
<div class="footnotes"><p id="fn-d6e45"><sup><a href="#fnbck-d6e45">2</a></sup> <a href="https://fedlex.data.admin.ch/eli/cc/1993/296_296_296" target="_blank">RS <b>232.111</b></a></p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Definizioni</a>
</h6>
<div class="collapseable"> <p>Nella presente ordinanza s’intende per:</p>
<dl>
<dt>a. </dt>
<dd>
<i>prodotti cosmetici</i>: i prodotti cosmetici ai sensi della legislazione svizzera sulle derrate alimentari e gli oggetti d’uso;</dd>
<dt>b. </dt>
<dd>
<i>sfuso</i>: le sostanze o miscele di sostanze utilizzate in un prodotto cosmetico prima del riempimento dell’imballaggio primario o prima dell’assemblaggio con l’applicatore;</dd>
<dt>c. </dt>
<dd>
<i>applicatore</i>: il dispositivo facente parte di un prodotto cosmetico o del suo imballaggio che permette l’utilizzo del prodotto cosmetico, in particolare la sua applicazione;</dd>
<dt>d. </dt>
<dd>
<i>costi di ricerca, sviluppo e fabbricazione</i>: i costi di produzione secondo l’articolo 4, esclusi i costi delle materie;</dd>
<dt>e. </dt>
<dd>
<i>imballaggio primario</i>: l’imballaggio utilizzato per la conservazione di un prodotto cosmetico e quindi a diretto contatto con il prodotto cosmetico.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Principio</a>
</h6>
<div class="collapseable"> <p>Un prodotto cosmetico è considerato di provenienza svizzera, se:</p>
<dl>
<dt>a. </dt>
<dd>almeno il 60 per cento dei costi di produzione è realizzato in Svizzera; </dd>
<dt>b. </dt>
<dd>almeno l’80 per cento dei costi di ricerca, sviluppo e fabbricazione è realizzato in Svizzera; e</dd>
<dt>c. </dt>
<dd>le attività seguenti si svolgono in Svizzera o nel luogo indicato in Svizzera:<dl>
<dt>1. </dt>
<dd>la produzione dello sfuso,</dd>
<dt>2. </dt>
<dd>il riempimento dell’imballaggio primario con il prodotto cosmetico o l’assemblaggio dello sfuso con l’applicatore in un prodotto cosmetico pronto per l’uso, e</dd>
<dt>3. </dt>
<dd>i controlli di qualità e le certificazioni prescritti per legge o disciplinati in modo uniforme all’interno di un settore.</dd>
</dl>
</dd>
</dl>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Costi di produzione determinanti</a>
</h6>
<div class="collapseable"> <p><sup>1</sup> Nel calcolo dei costi di produzione sono considerati soltanto i costi seguenti:</p>
<dl>
<dt>a. </dt>
<dd>i costi di ricerca e sviluppo, in particolare i costi dei test di verifica della stabilità di un prodotto cosmetico, i costi relativi agli esami di compatibilità dell’imballaggio, i costi dei test di resistenza microbiologica e i costi per il trasferimento dei processi di laboratorio nella produzione industriale (costi di upscaling);</dd>
<dt>b. </dt>
<dd>i costi di produzione dello sfuso, inclusi i costi delle materie;</dd>
<dt>c. </dt>
<dd>i costi di riempimento dell’imballaggio primario con il prodotto cosmetico e di assemblaggio dello sfuso con un applicatore in un prodotto cosmetico pronto per l’uso;</dd>
<dt>d. </dt>
<dd>i costi realizzati nell’ambito della produzione di un prodotto cosmetico per il rispetto delle prescrizioni in materia di protezione della salute, dell’informazione dei consumatori e della valutazione della sicurezza, segnatamente i costi per l’allestimento di un dossier per la valutazione della sicurezza, per l’ammissione, la registrazione o la notifica di un prodotto cosmetico e per la gestione di una documentazione informativa sul prodotto, salvo che tali costi siano obbligatoriamente realizzati all’estero;</dd>
<dt>e. </dt>
<dd>i costi per i controlli di qualità e le certificazioni ai sensi dell’articolo 3 lettera c numero 3.</dd>
</dl>
<p><sup>2</sup> Sono esclusi dal calcolo ai sensi del capoverso 1 in particolare:</p>
<dl>
<dt>a. </dt>
<dd>i costi per lo svolgimento di test condotti in primo luogo ai fini della commercializzazione del prodotto cosmetico;</dd>
<dt>b. </dt>
<dd>i costi d’imballaggio e i costi degli applicatori, fatti salvi i costi secondo il capoverso 1 lettere a e c;</dd>
<dt>c. </dt>
<dd>le spese di trasporto del prodotto cosmetico;</dd>
<dt>d. </dt>
<dd>le spese di stoccaggio del prodotto cosmetico;</dd>
<dt>e. </dt>
<dd>le spese di commercializzazione, quali le spese di marketing e i costi del servizio ai clienti.</dd>
</dl>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Indicazioni concernenti attività specifiche</a>
</h6>
<div class="collapseable"> <p><sup>1</sup> Qualora un prodotto cosmetico non soddisfi i requisiti per l’utilizzo di indicazioni di provenienza svizzere nel suo insieme, è ammesso l’utilizzo di indicazioni concernenti attività specifiche legate alla produzione del prodotto, se l’attività in questione si è svolta interamente in Svizzera o nel luogo indicato in Svizzera.</p>
<p><sup>2</sup> L’indicazione concernente la provenienza dell’attività specifica non deve lasciar supporre che si riferisca al prodotto cosmetico nel suo insieme.</p>
<p><sup>3</sup> Non è ammesso l’uso della croce svizzera o di altre indicazioni indirette di provenienza svizzere né di segni con esse confondibili in relazione con l’indicazione concernente attività specifiche.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Indicazioni di provenienza per singole materie</a>
</h6>
<div class="collapseable"> <p><sup>1</sup> Qualora un prodotto cosmetico non soddisfi i requisiti per l’utilizzo di indicazioni di provenienza svizzere nel suo insieme, è ammesso l’utilizzo di indicazioni concernenti la provenienza svizzera per singole materie se:</p>
<dl>
<dt>a. </dt>
<dd>le materie in questione sono evocative o rilevanti per le caratteristiche sostanziali del prodotto cosmetico e provengono interamente dalla Svizzera; e</dd>
<dt>b. </dt>
<dd>nell’ambito della produzione del prodotto cosmetico le attività secondo l’articolo 3 lettera c si svolgono in Svizzera o nel luogo indicato in Svizzera.</dd>
</dl>
<p><sup>2</sup> L’indicazione della provenienza svizzera non deve essere riportata in caratteri di dimensioni superiori a quelli impiegati per la denominazione specifica del prodotto cosmetico.</p>
<p><sup>3</sup> Non è ammesso l’uso della croce svizzera e di altre indicazioni indirette di provenienza svizzere né di segni con esse confondibili.</p>
<p><sup>4</sup> L’indicazione della provenienza delle singole materie non deve lasciare supporre che si riferisca al prodotto cosmetico nel suo insieme.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Indicazione obbligatoria dell’origine della merce</a>
</h6>
<div class="collapseable"> <p><sup>1</sup> In caso di disposizioni imperative che, per l’immissione sul mercato di un prodotto cosmetico che non soddisfa i requisiti per l’utilizzo di indicazioni di provenienza svizzere, impongono che la Svizzera sia menzionata quale Paese di origine sul prodotto, o che il prodotto sia contrassegnato con qualsiasi altra indicazione relativa all’origine svizzera, vale quanto segue:</p>
<dl>
<dt>a. </dt>
<dd>l’indicazione non deve in particolare essere evidenziata con il colore, la dimensione del carattere o la rappresentazione grafica;</dd>
<dt>b. </dt>
<dd>l’indicazione deve essere apposta sul prodotto cosmetico o sul suo imballaggio insieme alle altre indicazioni obbligatorie;</dd>
<dt>c. </dt>
<dd>non è ammesso l’uso della croce svizzera o di altre indicazioni indirette di provenienza svizzere né di segni con esse confondibili.</dd>
</dl>
<p><sup>2</sup> Se l’esportazione di determinati prodotti cosmetici è soggetta a disposizioni imperative, in contrasto con le prescrizioni del capoverso 1, nel Paese di destinazione, prevalgono le regole del Paese di destinazione. </p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Indicazioni relative alla disponibilità delle materie in Svizzera</a>
</h6>
<div class="collapseable"> <p>A titolo d’informazione per i fabbricanti di prodotti cosmetici, il settore può tenere una lista con indicazioni relative alla disponibilità delle materie in Svizzera.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° gennaio 2017.</p>
</div></article></main>
</div></body>
</html>
