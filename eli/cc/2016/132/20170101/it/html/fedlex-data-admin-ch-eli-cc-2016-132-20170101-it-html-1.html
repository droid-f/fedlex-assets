<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2016-132-20170101-it-docx</title>
</head>
<body><div id="lawcontent">
<div id="preface">
<!--419.1 --><p class="srnummer ">419.1 </p>
<h1 class="erlasstitel botschafttitel ">Legge federale<br>sulla formazione continua</h1>
<h2 class="erlasskurztitel ">(LFCo)</h2>
<p>del 20 giugno 2014 (Stato 1° gennaio 2017)</p>
</div>
<div id="preamble">
<p>L’Assemblea federale della Confederazione Svizzera,</p>
<p>visti gli articoli 61<i>a</i> capoverso 2, 63<i>a</i> capoverso 5, 64<i>a</i> e 66 capoverso 2<br>della Costituzione federale<sup><a href="#fn-d6e29" id="fnbck-d6e29">1</a></sup>;<br>visto il messaggio del Consiglio federale del 15 maggio 2013<sup><a href="#fn-d6e40" id="fnbck-d6e40">2</a></sup>,</p>
<p>decreta:</p>
<div class="footnotes">
<p id="fn-d6e29"><sup><a href="#fnbck-d6e29">1</a></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d6e40"><sup><a href="#fnbck-d6e40">2</a></sup> <a href="https://fedlex.data.admin.ch/eli/fga/2013/823" target="_blank">FF <b>2013</b> 3085</a></p>
</div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Disposizioni generali</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Scopo e oggetto</a>
</h6>
<div class="collapseable"> <p><sup>1</sup> La presente legge si prefigge di rafforzare la formazione continua quale componente dell’apprendimento permanente nel contesto dello spazio formativo svizzero.</p>
<p><sup>2</sup> La presente legge:</p>
<dl>
<dt>a. </dt>
<dd>definisce i principi applicabili alla formazione continua;</dd>
<dt>b. </dt>
<dd>stabilisce le condizioni per la concessione di aiuti finanziari da parte della Confederazione;</dd>
<dt>c. </dt>
<dd>determina le modalità con cui la Confederazione promuove la ricerca e lo sviluppo in materia di formazione continua;</dd>
<dt>d. </dt>
<dd>disciplina la promozione, da parte della Confederazione, dell’acquisizione e del mantenimento delle competenze di base degli adulti.</dd>
</dl>
<p><sup>3</sup> Per il resto, la Confederazione disciplina e promuove la formazione continua nella legislazione speciale.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Campo d’applicazione</a>
</h6>
<div class="collapseable"> <p><sup>1</sup> La presente legge si applica all’intero settore della formazione continua, per quanto le disposizioni seguenti non prevedano altrimenti.</p>
<p><sup>2</sup> L’attuazione dei principi della presente legge nel settore universitario permane di competenza degli organi comuni responsabili del coordinamento della politica universitaria secondo la legge federale del 30 settembre 2011<sup><a href="#fn-d6e96" id="fnbck-d6e96">3</a></sup> sulla promozione e sul coordinamento del settore universitario svizzero.</p>
<div class="footnotes"><p id="fn-d6e96"><sup><a href="#fnbck-d6e96">3</a></sup> <a href="https://fedlex.data.admin.ch/eli/cc/2014/691" target="_blank">RS <b>414.20</b></a></p></div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Definizioni</a>
</h6>
<div class="collapseable"> <p>Nella presente legge s’intende per:</p>
<dl>
<dt>a. </dt>
<dd>
<i>formazione continua</i> <i>(formazione non formale):</i> la formazione strutturata impartita al di fuori della formazione formale;</dd>
<dt>b. </dt>
<dd>
<i>formazione formale:</i> la formazione disciplinata dallo Stato che:<dl>
<dt>1. </dt>
<dd>è impartita nella scuola dell’obbligo, oppure,</dd>
<dt>2. </dt>
<dd>porta al conseguimento di:<dl>
<dt>‒ </dt>
<dd>un titolo del livello secondario II, un titolo della formazione professionale superiore o un grado accademico,</dd>
<dt>‒ </dt>
<dd>un titolo che costituisce la premessa per l’esercizio di un’attività professionale regolamentata dallo Stato;</dd>
</dl>
</dd>
</dl>
</dd>
<dt>c.<i> </i>
</dt>
<dd>
<i>formazione strutturata: </i>la<i> </i>formazione impartita segnatamente in corsi organizzati, basata su programmi d’insegnamento e su un rapporto di insegnamento-apprendimento definito;</dd>
<dt>d. </dt>
<dd>
<i>formazione informale: </i>le<i> </i>competenze acquisite al di fuori della formazione strutturata<i>.</i>
</dd>
</dl>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Obiettivi</a>
</h6>
<div class="collapseable"> <p>La Confederazione persegue, unitamente ai Cantoni, i seguenti obiettivi in materia di formazione continua:</p>
<dl>
<dt>a. </dt>
<dd>sostenere le iniziative con cui i singoli provvedono alla propria formazione continua;</dd>
<dt>b. </dt>
<dd>creare le premesse che consentano a ciascuno di partecipare alla formazione continua;</dd>
<dt>c. </dt>
<dd>migliorare la competitività delle persone poco qualificate sul mercato del lavoro;</dd>
<dt>d. </dt>
<dd>creare condizioni quadro favorevoli per gli operatori della formazione continua di diritto pubblico e privato;</dd>
<dt>e. </dt>
<dd>garantire il coordinamento delle offerte di formazione continua disciplinate e sostenute da Confederazione e Cantoni;</dd>
<dt>f. </dt>
<dd>seguire l’evoluzione internazionale nell’ambito della formazione continua, confrontarla con gli sviluppi nazionali e valutare gli effetti di entrambi. </dd>
</dl>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Principi</a>
</h1>
<div class="collapseable">
<article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Responsabilità</a>
</h6>
<div class="collapseable"> <p><sup>1</sup> Ognuno è responsabile della propria formazione continua.</p>
<p><sup>2</sup> I datori di lavoro pubblici e privati favoriscono la formazione continua dei propri collaboratori.</p>
<p><sup>3</sup> A complemento della responsabilità individuale e dell’offerta di privati, la Confederazione e i Cantoni si adoperano affinché ciascuno possa partecipare alla formazione continua secondo le proprie capacità.</p>
<p><sup>4</sup> La Confederazione e i Cantoni disciplinano la formazione continua per quanto l’adempimento dei loro compiti lo esiga.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Garanzia e sviluppo della qualità</a>
</h6>
<div class="collapseable"> <p><sup>1</sup> Gli operatori della formazione continua sono responsabili della garanzia e dello sviluppo della qualità.</p>
<p><sup>2</sup> La Confederazione e i Cantoni possono sostenere procedure di garanzia e di sviluppo della qualità per garantire la trasparenza e la comparabilità dei cicli e titoli di formazione continua.</p>
<p><sup>3</sup> La garanzia e lo sviluppo della qualità delle offerte di formazione continua disciplinate e sostenute dalla Confederazione o dai Cantoni devono essere assicurati in particolare per quanto concerne:</p>
<dl>
<dt>a. </dt>
<dd>le informazioni in merito alle offerte;</dd>
<dt>b. </dt>
<dd>le qualifiche dei formatori;</dd>
<dt>c. </dt>
<dd>i programmi di insegnamento;</dd>
<dt>d. </dt>
<dd>le procedure di qualificazione.</dd>
</dl>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Riconoscimento degli apprendimenti acquisiti ai fini della formazione formale</a>
</h6>
<div class="collapseable"> <p><sup>1</sup> D’intesa con le organizzazioni del mondo del lavoro con responsabilità in materia di formazione e di esame e con gli organi comuni responsabili del coordinamento della politica universitaria secondo la legge federale del 30 settembre 2011<sup><a href="#fn-d6e245" id="fnbck-d6e245">4</a></sup> sulla promozione e sul coordinamento del settore universitario svizzero, la Confederazione e i Cantoni provvedono ad assicurare procedure trasparenti per il riconoscimento della formazione continua e della formazione informale ai fini della formazione formale.</p>
<p><sup>2</sup> La Confederazione e i Cantoni favoriscono la permeabilità e la definizione di modalità di validazione degli apprendimenti.</p>
<p><sup>3</sup> Essi designano gli organi incaricati di stabilire i criteri di riconoscimento e di assicurare la trasparenza.</p>
<div class="footnotes"><p id="fn-d6e245"><sup><a href="#fnbck-d6e245">4</a></sup> <a href="https://fedlex.data.admin.ch/eli/cc/2014/691" target="_blank">RS <b>414.20</b></a></p></div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Miglioramento delle pari opportunità</a>
</h6>
<div class="collapseable"> <p>La Confederazione e i Cantoni si adoperano in particolare affinché la formazione continua da essi disciplinata o sostenuta:</p>
<dl>
<dt>a. </dt>
<dd>realizzi un’effettiva parità tra donna e uomo;</dd>
<dt>b. </dt>
<dd>tenga conto delle particolari esigenze dei disabili;</dd>
<dt>c. </dt>
<dd>favorisca l’integrazione degli stranieri;</dd>
<dt>d. </dt>
<dd>favorisca il reinserimento professionale.</dd>
</dl>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Concorrenza </a>
</h6>
<div class="collapseable">  <p><sup>1</sup> L’organizzazione, la promozione o il sostegno statali della formazione continua non devono ostacolare la concorrenza.</p>
<p><sup>2</sup> Tali attività non ostacolano la concorrenza se la formazione continua, tenuto conto della qualità, dei contenuti dell’offerta e dell’indirizzo specifico:</p>
<dl>
<dt>a. </dt>
<dd>è offerta a prezzi che consentano almeno di coprire i costi; o</dd>
<dt>b. </dt>
<dd>non è in concorrenza con offerte private, non sovvenzionate. </dd>
</dl>
<p><sup>3</sup> Sono ammessi ostacoli alla concorrenza, sempreché siano giustificati da un interesse pubblico preponderante, proporzionati e fondati su una base legale.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: <br>Condizioni per la concessione di aiuti finanziari della Confederazione</a>
</h1>
<div class="collapseable"><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p><sup>1</sup> Nella legislazione speciale, la Confederazione può prevedere la concessione di aiuti finanziari a favore della formazione continua se:</p>
<dl>
<dt>a. </dt>
<dd>risponde a un interesse pubblico;</dd>
<dt>b. </dt>
<dd>senza gli aiuti finanziari la formazione non potrebbe essere offerta o potrebbe esserlo solo in maniera insufficiente;</dd>
<dt>c. </dt>
<dd>gli obiettivi e i criteri del sostegno statale alla formazione continua sono definiti;</dd>
<dt>d. </dt>
<dd>i principi della presente legge sono rispettati; e</dd>
<dt>e. </dt>
<dd>l’efficacia degli aiuti finanziari è verificata periodicamente.</dd>
</dl>
<p><sup>2</sup> La Confederazione concede aiuti finanziari in funzione della domanda. La legislazione speciale può prevedere deroghe.</p>
</div></article></div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: Ricerca e sviluppo in materia di formazione continua</a>
</h1>
<div class="collapseable">
<article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Ricerca del settore pubblico federale</a>
</h6>
<div class="collapseable"> <p>La ricerca del settore pubblico federale in materia di formazione continua è retta dall’articolo 16 capoverso 2 lettere b‒d della legge federale del 14 dicembre 2012<sup><a href="#fn-d6e347" id="fnbck-d6e347">5</a></sup> sulla promozione della ricerca e dell’innovazione.</p>
<div class="footnotes"><p id="fn-d6e347"><sup><a href="#fnbck-d6e347">5</a></sup> <a href="https://fedlex.data.admin.ch/eli/cc/2013/786" target="_blank">RS <b>420.1</b></a></p></div>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Aiuti finanziari a organizzazioni della formazione continua</a>
</h6>
<div class="collapseable"> <p><sup>1</sup> Nei limiti dei crediti stanziati, la Segreteria di Stato per la formazione, la ricerca e l’innovazione (SEFRI) può concedere aiuti finanziari a organizzazioni della formazione continua o concludere accordi di prestazione con tali organizzazioni per adempiere compiti d’informazione e di coordinamento, nonché per assicurare la garanzia e lo sviluppo della qualità, nonché lo sviluppo della formazione continua.</p>
<p><sup>2</sup> Gli aiuti finanziari sono concessi unicamente se l’organizzazione della formazione continua:</p>
<dl>
<dt>a. </dt>
<dd>opera su scala nazionale; e</dd>
<dt>b. </dt>
<dd>non ha scopo di lucro.</dd>
</dl>
<p><sup>3</sup> Il Consiglio federale stabilisce ulteriori criteri per la concessione degli aiuti finanziari.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5: <br>Acquisizione e mantenimento delle competenze di base degli adulti</a>
</h1>
<div class="collapseable">
<article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Competenze di base degli adulti</a>
</h6>
<div class="collapseable"> <p><sup>1</sup> Le competenze di base degli adulti sono la premessa per l’apprendimento permanente e comprendono nozioni e capacità fondamentali nei campi seguenti:</p>
<dl>
<dt>a. </dt>
<dd>lettura, scrittura ed espressione orale in una lingua nazionale;</dd>
<dt>b. </dt>
<dd>matematica elementare;</dd>
<dt>c. </dt>
<dd>utilizzo di tecnologie dell’informazione e della comunicazione.</dd>
</dl>
<p><sup>2</sup> Gli organizzatori di corsi finalizzati all’acquisizione e al mantenimento delle competenze di base degli adulti provvedono affinché l’offerta sia improntata alla prassi, facendo sì che includa tematiche sociali, economiche e giuridiche rilevanti per la vita quotidiana.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Obiettivo</a>
</h6>
<div class="collapseable"> <p><sup>1</sup> La Confederazione si adopera, unitamente ai Cantoni, per consentire agli adulti di acquisire e mantenere le competenze di base.</p>
<p><sup>2</sup> La Confederazione e i Cantoni coinvolgono le organizzazioni del mondo del lavoro.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Competenze e coordinamento</a>
</h6>
<div class="collapseable"> <p><sup>1</sup> Nell’ambito delle loro competenze rispettive, la Confederazione e i Cantoni promuovono l’acquisizione e il mantenimento delle competenze di base degli adulti.</p>
<p><sup>2</sup> Essi assicurano la collaborazione interistituzionale nello sviluppo e nell’attuazione di offerte volte ad assicurare l’acquisizione e il mantenimento delle competenze di base degli adulti, e ne coordinano la promozione.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Aiuti finanziari ai Cantoni</a>
</h6>
<div class="collapseable"> <p><sup>1</sup> A complemento delle misure previste dalla legislazione speciale, la SEFRI può concedere aiuti finanziari ai Cantoni per promuovere l’acquisizione e il mantenimento delle competenze di base degli adulti.</p>
<p><sup>2</sup> Il Consiglio federale definisce i criteri per la concessione degli aiuti finanziari.</p>
</div></article>
</div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6: Finanziamento</a>
</h1>
<div class="collapseable"><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b></a>
</h6>
<div class="collapseable">
<p><sup>1</sup> Nell’ambito del messaggio concernente il promovimento dell’educazione, della ricerca e dell’innovazione, il Consiglio federale presenta all’Assemblea federale le priorità della politica in materia di formazione continua e propone lo stanziamento dei fondi necessari.</p>
<p><sup>2</sup> L’Assemblea federale stabilisce mediante decreto federale semplice il limite di spesa per un periodo pluriennale.</p>
<p><sup>3</sup> Nei limiti dei crediti stanziati, la Confederazione concede aiuti finanziari secondo gli articoli 12 e 16. </p>
</div></article></div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">Sezione 7: Statistica e monitoraggio</a>
</h1>
<div class="collapseable">
<article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Statistica</a>
</h6>
<div class="collapseable"> <p>L’Ufficio federale di statistica rileva i dati necessari nel settore della formazione continua conformemente alla legge del 9 ottobre 1992<sup><a href="#fn-d6e472" id="fnbck-d6e472">6</a></sup> sulla statistica federale.</p>
<div class="footnotes"><p id="fn-d6e472"><sup><a href="#fnbck-d6e472">6</a></sup> <a href="https://fedlex.data.admin.ch/eli/cc/1993/2080_2080_2080" target="_blank">RS <b>431.01</b></a></p></div>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Monitoraggio</a>
</h6>
<div class="collapseable"> <p><sup>1</sup> In collaborazione con i Cantoni, la SEFRI monitora la partecipazione dei diversi gruppi della popolazione alla formazione continua e il mercato della formazione continua. </p>
<p><sup>2</sup> A tale scopo, intrattiene un dialogo costante con gli ambienti della formazione continua direttamente interessati.</p>
</div></article>
</div></section><section id="sec_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_8">Sezione 8: Disposizioni finali</a>
</h1>
<div class="collapseable">
<article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Esecuzione</a>
</h6>
<div class="collapseable"> <p>Il Consiglio federale emana le disposizioni d’esecuzione.</p>
</div></article><article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Modifica di altri atti normativi</a>
</h6>
<div class="collapseable"> <p>La modifica di altri atti normativi è disciplinata nell’allegato.</p>
</div></article><article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>Art. 22</b> Referendum ed entrata in vigore</a>
</h6>
<div class="collapseable"> <p><sup>1</sup> La presente legge sottostà a referendum facoltativo.</p>
<p msg:wcstyle02-1="loose pPr/widowControl" xmlns:msg="urn:com:c-moria:legi4ch:xslt:message"><sup>2</sup> Il Consiglio federale ne determina l’entrata in vigore.</p>
<p>Data dell’entrata in vigore: 1° gennaio 2017<sup><a href="#fn-d6e528" id="fnbck-d6e528">7</a></sup></p>
<div class="footnotes"><p id="fn-d6e528"><sup><a href="#fnbck-d6e528">7</a></sup> DCF del 24 feb. 2016.</p></div>
</div></article>
</div></section></main><div id="annex"><section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">Allegato</a>
</h1>
<div class="collapseable">
<p>(art. 21)</p>
<section id="lvl_u1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_u1/lvl_u1">Modifica di altri atti normativi</a>
</h2>
<div class="collapseable">
<p>Gli atti normativi qui appresso sono modificati come segue:</p>
<section id="lvl_u1/lvl_u1/lvl_u1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_u1/lvl_u1/lvl_u1">...</a><sup><a href="#fn-d6e544" id="fnbck-d6e544">8</a></sup>
</h3>
<div class="footnotes"><p id="fn-d6e544"><sup><a href="#fnbck-d6e544">8</a></sup> Le mod. possono essere consultate alla RU<b> </b><b>2016</b> 689.</p></div>
<div class="collapseable"></div></section>
</div></section>
</div></section></div>
</div></body>
</html>
