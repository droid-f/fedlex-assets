<!DOCTYPE html>
<!-- Generated by Aspose.Words for Java 21.2.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2021-618-20211101-it-docx</title>
</head>
<body><div id="lawcontent">
<div id="preface">
<!--632.324.27 --><p class="srnummer">632.324.27 </p>
<h1 class="erlasstitel">Ordinanza<br>sull’importazione dall’Indonesia all’aliquota preferenziale di olio di palma prodotto in maniera sostenibile</h1>
<?del-struct abstand18pt><p>del 18 agosto 2021 (Stato 1° novembre 2021)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 3 della legge federale del 25 giugno 1982<sup><a href="#fn-d1450e22">1</a></sup> <br>sulle misure economiche esterne; <br>visto l’articolo 130 della legge del 18 marzo 2005<sup><a href="#fn-d1450e35">2</a></sup> sulle dogane;<br>in esecuzione dell’Accordo di partenariato economico globale <br>del 16 dicembre 2018<sup><a href="#fn-d1450e49">3</a></sup> tra gli Stati dell’AELS e l’Indonesia (CEPA), </p>
<p>ordina:</p>
<div class="footnotes">
<p id="fn-d1450e22"><sup>1</sup>  <a href="https://fedlex.data.admin.ch/eli/cc/1982/1923_1923_1923/20070501">RS <b>946.201</b></a></p>
<p id="fn-d1450e35"><sup>2</sup>  <a href="https://fedlex.data.admin.ch/eli/cc/2007/249/20180915">RS <b>631.0</b></a></p>
<p id="fn-d1450e49"><sup>3</sup>  <i>RS <b>0.632.314.271</b></i></p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> <b></b>Importazione di olio di palma o di olio di palmisti all’aliquota preferenziale </a>
</h6>
<div class="collapseable"> <p>Chi intende importare dall’Indonesia olio di palma e sue frazioni di cui alla voce tariffaria 1511 (olio di palma) oppure olio di palmisti e sue frazioni di cui alla voce tariffaria 1513 (olio di palmisti) a una delle aliquote di dazio fissate nell’allegato 2 dell’ordinanza del 27 giugno 1995<sup><a href="#fn-d1450e73">4</a></sup> sul libero scambio 2 (aliquota preferenziale) deve comprovare che la merce è stata prodotta in conformità con gli obiettivi di sostenibilità di cui all’articolo 8.10 CEPA (prova di sostenibilità).</p>
<div class="footnotes"><p id="fn-d1450e73"><sup>4</sup>  <a href="https://fedlex.data.admin.ch/eli/cc/1995/2695_2695_2695/20180601">RS <b>632.319</b></a></p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Requisiti per l’importatore </a>
</h6>
<div class="collapseable"> <p>Può fornire la prova di sostenibilità chi è in possesso di:</p>
<dl>
<dt>a. </dt>
<dd>un certificato valido di cui all’articolo 3;</dd>
<dt>b. </dt>
<dd>un’autorizzazione preferenziale di cui all’articolo 4.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Sistemi di certificazione ammessi </a>
</h6>
<div class="collapseable"> <p>Ai fini della prova di sostenibilità sono ammessi i certificati rilasciati in base a uno dei seguenti sistemi di certificazione:</p>
<dl>
<dt>a. </dt>
<dd>certificazione secondo la <i>Roundtable on Sustainable Palm Oil</i> (RSPO), modello di catena di approvvigionamento <i>Identity Preserved</i> (IP) in base agli <i>RSPO Principles and Criteria</i> del 2013 o del 2018<sup><a href="#fn-d1450e132">5</a></sup> e ai <i>Supply Chain Certification Systems</i> del 2017 o del 2020<sup><a href="#fn-d1450e141">6</a></sup>;</dd>
<dt>b. </dt>
<dd>certificazione secondo la RSPO, modello di catena di approvvigionamento <i>Segregated</i> (SG), in base agli <i>RSPO Principles and Criteria</i> del 2013 o del 2018<sup><a href="#fn-d1450e157">7</a></sup> e ai <i>Supply Chain Certification Systems</i> del 2017 o del 2020<sup><a href="#fn-d1450e165">8</a></sup>; </dd>
<dt>c. </dt>
<dd>certificazione secondo l’<i>International Sustainability and Carbon Certification PLUS</i> (ISCC PLUS), modello di catena di approvvigionamento <i>Segregated</i>, in base all’<i>ISCC PLUS System Document</i> del 2019<sup><a href="#fn-d1450e184">9</a></sup>, versione 3.2, e all’<i>ISCC 203 Traceability and Chain of Custody Document</i> del 2019<sup><a href="#fn-d1450e193">10</a></sup>, versione 3.1;</dd>
<dt>d. </dt>
<dd>certificazione secondo il <i>Palm Oil Innovation Group</i> (POIG) in combinazione con la RSPO IP o la RSPO SG, in base ai <i>Palm Oil Innovation Group Verification Indicators</i> del 2019<sup><a href="#fn-d1450e209">11</a></sup>. </dd>
</dl>
<div class="footnotes">
<p id="fn-d1450e132"><sup>5</sup>  Consultabile all’indirizzo www.rspo.org &gt; P&amp;C 2018 &gt; Updates.</p>
<p id="fn-d1450e141"><sup>6</sup>  Consultabile all’indirizzo www.rspo.org &gt; Certification &gt; RSPO Supply Chain.</p>
<p id="fn-d1450e157"><sup>7</sup>  Consultabile all’indirizzo www.rspo.org &gt; P&amp;C 2018 &gt; Updates.</p>
<p id="fn-d1450e165"><sup>8</sup>  Consultabile all’indirizzo www.rspo.org &gt; Certification &gt; RSPO Supply Chain.</p>
<p id="fn-d1450e184"><sup>9</sup>  Consultabile all’indirizzo www.iscc-system.org &gt; Process &gt; ISCC Documents &gt;  ISCC System Documents &gt; ISCC PLUS</p>
<p id="fn-d1450e193"><sup>10</sup>  Consultabile all’indirizzo www.iscc-system.org &gt;Process &gt; ISCC Documents &gt;  ISCC System Documents &gt; ISCC EU (RED I) &gt; ISCC EU 203 – Traceability and Chain  of Custody.</p>
<p id="fn-d1450e209"><sup>11</sup>  Consultabile all’indirizzo www.poig.org &gt; The POIG Charter &gt; POIG Verification Indicators.</p>
</div>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Autorizzazione preferenziale </a>
</h6>
<div class="collapseable"> <p><sup>1</sup> L’autorizzazione preferenziale è rilasciata su domanda. </p>
<p><sup>2</sup> La domanda deve essere presentata alla Segreteria di Stato dell’economia (SECO) prima della prima importazione.</p>
<p><sup>3</sup> Deve contenere il certificato rilasciato al richiedente e le seguenti indicazioni:</p>
<dl>
<dt>a. </dt>
<dd>indicazioni sul richiedente, in particolare il suo nome e il suo recapito in Svizzera;</dd>
<dt>b. </dt>
<dd>indicazioni sul certificato, in particolare il numero e la data di scadenza.</dd>
</dl>
<p><sup>4</sup> Le indicazioni di cui al capoverso 3 devono essere fornite mediante il modulo messo a disposizione dalla SECO.</p>
<p><sup>5</sup> Se approva la domanda, la SECO assegna al richiedente un numero di autorizzazione.</p>
<p><sup>6</sup> Può subordinare l’autorizzazione preferenziale a condizioni specifiche.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Validità dell’autorizzazione preferenziale </a>
</h6>
<div class="collapseable"> <p><sup>1</sup> L’autorizzazione preferenziale vale per tutte le importazioni di olio di palma o di olio di palmisti per il quale è stato rilasciato il certificato.</p>
<p><sup>2</sup> La sua validità coincide con la validità del certificato. La revoca, la perdita o l’invalidità del certificato devono essere notificate alla SECO senza indugio.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Dichiarazione doganale </a>
</h6>
<div class="collapseable"> <p><sup>1</sup> Chi intende importare olio di palma oppure olio di palmisti dall’Indonesia all’aliquota preferenziale deve indicare nella dichiarazione doganale il numero di autorizzazione. </p>
<p><sup>2</sup> Con la dichiarazione doganale l’importatore conferma che la merce importata è certificata lungo tutta la catena di approvvigionamento in base a uno dei sistemi di certificazione di cui all’articolo 3. Può comprovarlo con i seguenti documenti:</p>
<dl>
<dt>a. </dt>
<dd>un documento di accompagnamento che permetta di identificare la merce e che contenga le seguenti indicazioni:<dl>
<dt>1. </dt>
<dd>la denominazione del sistema di certificazione e del modello di catena di approvvigionamento di cui all’articolo 3,</dd>
<dt>2. </dt>
<dd>il nome della ditta e, se previsto dal sistema di certificazione, il numero di membro del produttore e dei fornitori intermedi,</dd>
<dt>3. </dt>
<dd>il numero del certificato del produttore e dei certificati dei fornitori intermedi; e</dd>
</dl>
</dd>
<dt>b. </dt>
<dd>se previsto dal sistema di certificazione, un estratto del sistema che indica la tracciabilità della merce (sistema di tracciamento).</dd>
</dl>
<p><sup>3</sup> L’Amministrazione federale delle dogane specifica la forma in cui devono essere fornite le indicazioni di cui al capoverso 2.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Verifica dei sistemi di certificazione </a>
</h6>
<div class="collapseable"> <p><sup>1</sup> In collaborazione con l’Ufficio federale dell’ambiente, la SECO verifica periodicamente i sistemi di certificazione di cui all’articolo 3 per stabilire se le seguenti condizioni continuano a essere soddisfatte:</p>
<dl>
<dt>a. </dt>
<dd>i sistemi di certificazione sono idonei a certificare il rispetto degli obiettivi di sostenibilità di cui all’articolo 8.10 CEPA;</dd>
<dt>b. </dt>
<dd>le organizzazioni responsabili garantiscono l’attuazione efficace dei sistemi di certificazione;</dd>
<dt>c. </dt>
<dd>i processi all’interno dei sistemi di certificazione concernenti le revisioni e i ricorsi sono svolti in modo trasparente e comprensibile;</dd>
<dt>d. </dt>
<dd>i sistemi di certificazione sono verificati da un organismo indipendente;</dd>
<dt>e. </dt>
<dd>la tracciabilità dell’olio di palma e dell’olio di palmisti è garantita.</dd>
</dl>
<p><sup>2</sup> In sede di verifica, la SECO può tenere conto di indicazioni fornite da terzi, in particolare dalla società civile, e coinvolgere esperti. </p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> <b></b>Entrata in vigore </a>
</h6>
<div class="collapseable"> <p>La presente ordinanza entra in vigore simultaneamente al CEPA<sup><a href="#fn-d1450e376">12</a></sup>.</p>
<div class="footnotes"><p id="fn-d1450e376"><sup>12</sup>  Il CEPA é entrato in vigore il 1° nov. 2021.</p></div>
</div></article></main>
</div></body>
</html>
