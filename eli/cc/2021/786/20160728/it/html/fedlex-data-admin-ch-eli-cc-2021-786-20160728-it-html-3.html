<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.974.234.1 --><p class="srnummer ">0.974.234.1 </p>
<p class="ref "> RU <b>2021</b> 786</p>
<p class="man-template-tab-krpr-kurs man-font-style-italic ">Traduzione</p>
<h1 class="erlasstitel botschafttitel ">Accordo quadro<br>tra il Consiglio federale svizzero <br>e il Governo della Repubblica federale democratica d’Etiopia <br>concernente l’aiuto umanitario e la cooperazione tecnica e finanziaria</h1>
<p class="erlasssubtitel ">Concluso il 15 luglio 2015<br>Entrato in vigore tramite scambio di note il 28 luglio 2016</p>
<p class="erlassdatum "> (Stato 28  luglio 2016)</p>
</div>
<div id="preamble"><div>
<p class="man-template-autor ">Il Consiglio federale svizzero<br><span class="man-font-style-normal">(di seguito «la Svizzera»)</span><br>e<br>il Governo della Repubblica federale democratica d’Etiopia<br><span class="man-font-style-normal">(di seguito «l’Etiopia»),<br>qui di seguito denominati «le Parti»,</span></p>
<p class="absatz ">nell’intento di rafforzare i legami di amicizia tra i due Paesi;</p>
<p class="absatz ">richiamando l’Accordo complementare del 27 novembre 2008 concernente lo sviluppo di capacità e i partenariati di ricerca tra istituzioni svizzere ed etiopi in campo scientifico e tecnologico;</p>
<p class="absatz ">animati dal desiderio di rafforzare e ampliare queste relazioni e di sviluppare una cooperazione fruttuosa tra i due Paesi;</p>
<p class="absatz ">riconoscendo le attività complementari attuate in Etiopia attraverso progetti regionali (in particolare tramite gli accordi conclusi da ogni Parte contraente con l’IGAD) e/o globali;</p>
<p class="absatz ">riconoscendo che l’attuazione del presente Accordo contribuirà a migliorare le condizioni sociali, economiche e ambientali in Etiopia e consapevoli che il Governo etiope s’impegna a portare avanti le riforme necessarie a questo scopo,</p>
<p class="man-template-verb ">hanno convenuto quanto segue:</p>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Basi della cooperazione</a>
</h6>
<div class="collapseable"><p class="absatz ">Le politiche interne ed estere delle due Parti contraenti si basano sul rispetto dei diritti umani e dei principi democratici, come disciplinato soprattutto nella Dichiarazione universale dei diritti umani. Tale rispetto costituisce un elemento essenziale del presente Accordo quadro (di seguito «Accordo»), con un valore pari a quello dei suoi obiettivi.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Obiettivi</a>
</h6>
<div class="collapseable">
<p class="absatz ">2.1  Le Parti promuovono, per il tramite delle loro rispettive legislazioni nazionali, l’attuazione in Etiopia di progetti nell’ambito dell’assistenza umanitaria e della cooperazione tecnica e finanziaria, intesi sia a migliorare durevolmente i mezzi di sostentamento della popolazione e la sicurezza sia ad alleviare la povertà dei settori più vulnerabili della società etiope.</p>
<p class="absatz ">2.2  Il presente Accordo persegue l’obiettivo di definire un quadro di regole e procedure per la gestione e l’attuazione di questi progetti.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Settori della cooperazione</a>
</h6>
<div class="collapseable">
<p class="absatz ">3.1  Sicurezza alimentare e alimentazione</p>
<p class="absatz ">Aumentare la sicurezza alimentare e l’alimentazione delle comunità rurali promuovendo la loro capacità di adattamento per far fronte alla siccità e ad altri eventi naturali che causano insicurezza alimentare; migliorare i servizi tenendo maggiormente conto delle esigenze dell’agricoltura e dell’allevamento e degli attori della catena del valore locale, ponendo l’accento sulle persone vulnerabili, compresi i giovani e le donne.</p>
<p class="absatz ">3.2  Gestione delle risorse naturali</p>
<p class="absatz ">Aumentare l’accesso sicuro ed equo delle comunità rurali alle risorse naturali, in particolare attraverso l’uso e la gestione sostenibile del suolo, del terreno da pascolo e delle risorse idriche.</p>
<p class="absatz ">3.3  Sviluppo sociale</p>
<p class="absatz ">Migliorare i mezzi di sostentamento della popolazione, per esempio potenziando le capacità del personale sanitario qualificato; sostenere l’attuazione di programmi di sviluppo nel settore della salute attraverso le cure mediche di base, come l’assistenza sanitaria alle madri e ai bambini e i servizi di prevenzione.</p>
<p class="absatz ">3.4  Protezione</p>
<p class="absatz ">Migliorare le condizioni di vita rafforzando le misure preventive e correttive volte a ridurre le minacce incombenti sui gruppi vulnerabili della popolazione, ponendo un accento particolare sulle persone in movimento (migranti, rifugiati, sfollati interni ecc.) e sulle comunità di accoglienza. Migliorare l’impatto della mobilità umana sullo sviluppo.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Forme della cooperazione</a>
</h6>
<div class="collapseable">
<p class="absatz ">4.1  La cooperazione può assumere la forma di aiuto umanitario, compreso il soccorso d’emergenza, e di cooperazione tecnica o finanziaria. In particolare:</p>
<dl>
<dt>a) </dt>
<dd>l’Etiopia riceve assistenza umanitaria dalla Svizzera sotto forma di beni, servizi, consulenza e contributi finanziari. I contributi a fondo perso dell’aiuto umanitario sono stanziati caso per caso in risposta ai bisogni urgenti della popolazione colpita riconosciuti a livello internazionale;</dd>
<dt>b) </dt>
<dd>l’Etiopia beneficia della cooperazione tecnica della Svizzera sotto forma di trasferimento di conoscenze mediante formazioni e consulenze e sotto forma di servizi, nonché sotto forma di materiali e attrezzature necessari per attuare efficacemente i progetti;</dd>
<dt>c) </dt>
<dd>le disposizioni del presente Accordo sono applicate anche a progetti di cooperazione finanziaria.</dd>
</dl>
<p class="absatz ">4.2  La cooperazione può essere realizzata su base bilaterale o in collaborazione con altri partner umanitari e di sviluppo: attori pubblici o privati, governativi o non governativi, nazionali, regionali; organizzazioni o istituzioni internazionali o multilaterali o altri Paesi donatori.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Obblighi</a>
</h6>
<div class="collapseable">
<p class="absatz ">5.1  L’Etiopia riconosce un Ufficio istituito e gestito dalla Direzione dello sviluppo e della cooperazione (DSC) ad Addis Abeba come parte integrante dell’Ambasciata svizzera. L’Etiopia accorda all’Ufficio della DSC e ai suoi rappresentanti nonché alle persone al loro seguito che non sono cittadini etiopi i privilegi e le immunità previsti dalla Convenzione di Vienna del 18 aprile 1961 sulle relazioni diplomatiche.</p>
<p class="absatz ">5.2  Allo scopo di agevolare l’attuazione dei progetti di cooperazione, l’Etiopia esonera da imposte, dazi doganali, tasse e altri emolumenti obbligatori tutte le attrezzature, i veicoli, i servizi e il materiale forniti gratuitamente dalla Svizzera nonché il materiale importato necessario all’attuazione dei progetti in virtù del presente Accordo.</p>
<p class="absatz ">5.3  L’Etiopia provvede a fornire gratuitamente tutti i permessi necessari all’importazione dell’attrezzatura necessaria per la realizzazione dei progetti nell’ambito del presente Accordo.</p>
<p class="absatz ">5.4  L’Etiopia accetta che, per le procedure di pagamento riguardanti i progetti di cooperazione finanziaria, gli agenti finanziari che operano per i relativi partner di progetto possano essere designati di comune accordo tra i partner di ogni progetto. Per i pagamenti in birr etiopi, è possibile aprire conti speciali presso questi agenti finanziari in conformità alla legislazione etiope. L’uso dei fondi depositati è deciso di comune intesa tra i partner del progetto.</p>
<p class="absatz ">5.5  Gli specialisti stranieri e il personale incaricato dell’esecuzione di progetti nell’ambito del presente Accordo, come pure i loro familiari, sono esonerati dal pagamento di dazi doganali e imposte correlati all’importazione dei loro effetti personali. Tutte queste persone sono autorizzate a importare e a riesportare i loro effetti personali (suppellettili, autoveicoli, attrezzature professionali e private) all’inizio e al termine della loro missione.</p>
<p class="absatz ">5.6  L’Etiopia concede agli specialisti stranieri e al personale incaricato dell’esecuzione di progetti i permessi di lavoro eventualmente richiesti dalla legge e i permessi di dimora che includano anche i loro familiari.</p>
<p class="absatz ">5.7  L’Etiopia è responsabile della sicurezza dei rappresentanti dell’Ufficio della DSC, degli specialisti stranieri e del personale incaricato dell’esecuzione di progetti nonché dei loro familiari, e accorda a queste persone agevolazioni per il rimpatrio.</p>
<p class="absatz ">5.8  L’Etiopia rilascia i visti d’entrata per le categorie di persone di cui agli articoli 5.1 e 5.5 nell’ambito della sua legislazione nazionale.</p>
<p class="absatz ">5.9  L’Etiopia coadiuva gli specialisti stranieri, gli organismi responsabili dell’attuazione dei progetti e il personale nello svolgimento dei loro compiti e fornisce loro tutta la documentazione e le informazioni necessarie.</p>
<p class="absatz ">5.10  L’Etiopia agevola le procedure per i trasferimenti internazionali di valuta estera che avvengono nel quadro dei progetti e per mano di specialisti stranieri.</p>
<p class="absatz ">5.11  L’attuazione di queste disposizioni è assicurata dal Ministero delle finanze e dello sviluppo economico dell’Etiopia.</p>
<p class="absatz ">5.12  I rappresentati dell’Ufficio della DSC, gli specialisti stranieri e il personale inviati in Etiopia per la realizzazione dei progetti nell’ambito del presente Accordo, come pure i loro familiari, s’impegnano a rispettare il diritto nazionale e i regolamenti dell’Etiopia e non interferiscono negli affari interni del Paese di accoglienza.</p>
<p class="absatz ">5.13  L’Etiopia non riterrà gli esperti stranieri e il personale responsabili di danni che potrebbero causare nell’esercizio dei loro compiti in virtù del presente Accordo, salvo premeditazione o negligenza grave.</p>
<p class="absatz ">5.14  Gli organismi responsabili dell’attuazione del progetto sono autorizzati ad assegnare direttamente a personale etiope mandati di breve o lunga durata per la realizzazione dei progetti.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Clausola anticorruzione</a>
</h6>
<div class="collapseable"><p class="absatz ">Le Parti contraenti non offrono alcun tipo di privilegio, né direttamente né indirettamente, nell’ambito del presente Accordo e non accettano alcuna offerta in tal senso. Ogni comportamento illecito o corrotto rappresenta una violazione del presente Accordo e ne giustifica l’annullamento e/o il ricorso a ulteriori misure correttive previste dalla legislazione applicabile.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Portata e applicazione</a>
</h6>
<div class="collapseable">
<p class="absatz ">Le disposizioni del presente Accordo si applicano:</p>
<dl>
<dt>a) </dt>
<dd>ai progetti decisi di comune intesa fra il Governo svizzero e il Governo etiope; </dd>
<dt>b) </dt>
<dd>ai progetti decisi di comune intesa tra le organizzazioni e le istituzioni del Governo svizzero e le organizzazioni o le istituzioni dell’Etiopia con l’approvazione del Ministero delle finanze e dello sviluppo economico;</dd>
<dt>c) </dt>
<dd>con il consenso scritto di entrambe le Parti, il presente Accordo può essere applicato anche ai progetti decisi di comune intesa che sono già in corso di attuazione o ai progetti in via di preparazione prima dell’entrata in vigore del presente Accordo;</dd>
<dt>d) </dt>
<dd>se un accordo specifico su un progetto concordato tra le Parti definisce attività di cooperazione che esulano dall’ambito del presente Accordo, prevale l’accordo specifico.</dd>
</dl>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Coordinamento e procedure</a>
</h6>
<div class="collapseable">
<p class="absatz ">8.1  Ciascun progetto rientrante nel campo d’applicazione del presente Accordo è oggetto di un accordo ad hoc tra i partner del progetto che definisce e disciplina nel dettaglio i rispettivi diritti e obblighi.</p>
<p class="absatz ">8.2  Allo scopo di evitare doppioni o sovrapposizioni con progetti realizzati da altri donatori e garantire la massima efficacia dei progetti, le Parti contraenti forniscono tutte le informazioni necessarie per un coordinamento efficace.</p>
<p class="absatz ">8.3  Da parte etiope questo coordinamento è garantito dal Ministero delle finanze e dello sviluppo economico.</p>
<p class="absatz ">8.4  Da parte svizzera questo coordinamento è garantito dalla rappresentanza svizzera ufficiale in Etiopia. L’Ufficio della DSC responsabile dei progetti assicura il collegamento con le autorità etiopi per l’attuazione e il monitoraggio dei progetti.</p>
<p class="absatz ">8.5  La Svizzera è autorizzata ad affidare l’adempimento dei suoi obblighi a un organismo responsabile dell’attuazione del progetto previa comunicazione del nome all’Etiopia.</p>
<p class="absatz ">8.6  Le Parti si tengono reciprocamente ed esaustivamente al corrente sui progetti realizzati nell’ambito del presente Accordo. Durante l’attuazione, si scambiano periodicamente e a tutti i livelli informazioni sull’avanzamento dei progetti finanziati ai sensi del presente Accordo.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Durata</a>
</h6>
<div class="collapseable">
<p class="absatz ">9.1  Il presente Accordo entra in vigore il giorno in cui le Parti contraenti si notificano l’adempimento dei requisiti nazionali previsti dalle rispettive Costituzioni per la conclusione e l’entrata in vigore di accordi internazionali.</p>
<p class="absatz ">L’Accordo rimane in vigore fintanto che una Parte non notifichi per iscritto all’altra, con preavviso di sei mesi, la sua intenzione di disdirlo.</p>
<p class="absatz ">9.2  In caso di disdetta dell’Accordo, le disposizioni dello stesso continuano ad applicarsi a tutti i progetti convenuti prima della sua risoluzione.</p>
<p class="absatz ">9.3  Il presente Accordo è applicabile retroattivamente agli accordi esistenti e ai progetti in corso fra le Parti contraenti, nonché ai progetti in via di preparazione prima dell’entrata in vigore del presente Accordo e che non sono contemplati in un altro accordo concluso tra le due Parti.</p>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Modifiche e controversie</a>
</h6>
<div class="collapseable">
<p class="absatz ">10.1  Ogni modifica o rettifica del presente Accordo deve avvenire in forma scritta e con il consenso di entrambe le Parti.</p>
<p class="absatz ">10.2  Le controversie risultanti dall’interpretazione o dall’applicazione del presente Accordo sono risolte per via diplomatica.</p>
<p class="absatz ">Fatto a Addis Abeba il 15 luglio 2015 in due esemplari originali in lingua inglese.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il <br>Consiglio federale svizzero:</p>
<p class="unterschriftenfi ">Manuel Sager</p>
</td>
<td>
<p class="unterschriftenfi1 ">Per il Governo della <br>Repubblica federale democratica d’Etiopia:</p>
<p class="unterschriftenfi ">Ahmed Shide</p>
</td>
</tr></table></div>
<p class="abstand1seite "></p>
<p class="abstand1seite "></p>
</div></article></main>
</div></body>
</html>
