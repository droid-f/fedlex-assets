<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2021-484-20210915-it</title>
</head>
<body><div id="lawcontent">
<div id="preface">
<!--414.155 --><p class="srnummer ">414.155 </p>
<h1 class="erlasstitel botschafttitel ">Ordinanza <br>del Politecnico federale di Losanna sulle borse di studio</h1>
<h2 class="erlasskurztitel "> (Ordinanza del PFL sulle borse di studio)</h2>
<p>del 2 agosto 2021 (Stato 15  settembre 2021)</p>
</div>
<div id="preamble">
<p>La direzione del Politecnico federale di Losanna,</p>
<p>visto l’articolo 25 dell’ordinanza PFZ-PFL del 13 novembre 2003<sup><a href="#fn-d6e21" id="fnbck-d6e21">1</a></sup></p>
<p>ordina:</p>
<div class="footnotes"><p id="fn-d6e21"><sup><a href="#fnbck-d6e21">1</a></sup> <a href="https://fedlex.data.admin.ch/eli/cc/2004/17" target="_blank">RS <b>414.110.37</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Disposizioni generali</a>
</h1>
<div class="collapseable"> <article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p>La presente ordinanza disciplina l’attribuzione di borse di studio da parte del Politecnico federale di Losanna (PFL).</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Borse di studio</a>
</h6>
<div class="collapseable"> <p><sup>1</sup> Le borse di studio sono prestazioni in denaro, uniche o periodiche, versate a coloro che desiderano frequentare una formazione presso il PFL e che, salvo disposizione contraria della presente ordinanza, non devono essere restituite.</p>
<p><sup>2</sup> Il PFL attribuisce due tipi di borse di studio:</p>
<dl>
<dt>a. </dt>
<dd>borse sociali destinate a persone con difficoltà finanziarie;</dd>
<dt>b. </dt>
<dd>borse d’eccellenza destinate a promuovere lo studio presso il PFL di persone che hanno ottenuto risultati eccellenti nel corso degli studi pregressi.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Principi</a>
</h6>
<div class="collapseable"> <p><sup>1</sup> Le borse di studio non sono un diritto.</p>
<p><sup>2</sup> L’attribuzione di una borsa di studio da parte del PFL non esenta dal pagamento della tassa d’iscrizione o di altre tasse di utilizzazione.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b><b></b> <b></b>Restituzione</a>
</h6>
<div class="collapseable"> <p><sup>1</sup> Se una borsa di studio è stata attribuita indebitamente in base a indicazioni false, incomplete o sottaciute dal beneficiario, quest’ultimo deve restituire gli importi ricevuti indebitamente e il PFL può, se le circostanze lo giustificano, rifiutare definitivamente al beneficiario l’attribuzione di una nuova borsa di studio.</p>
<p><sup>2</sup> In caso d’interruzione del ciclo di studio nel corso dell’anno, il beneficiario deve restituire gli importi versati per il periodo non frequentato.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Borse sociali</a>
</h1>
<div class="collapseable"> <article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b><b></b> <b></b>Sussidiarietà</a>
</h6>
<div class="collapseable"> <p>Le borse sociali sono attribuite a titolo sussidiario. Completano altre fonti di finanziamento, in particolare i contributi di persone tenute al mantenimento dello studente e le borse o gli aiuti finanziari cantonali.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Richiedenti</a>
</h6>
<div class="collapseable"> <p><sup>1</sup> Le persone immatricolate al PFL a un ciclo di studio bachelor o master possono richiedere una borsa sociale; gli iscritti ai corsi di matematica speciale possono richiedere una borsa sociale in casi eccezionali.</p>
<p><sup>2</sup> Le borse sociali sono attribuite a partire dal primo semestre di studio presso il PFL, in via prioritaria, agli studenti che soddisfano una delle condizioni seguenti:</p>
<dl>
<dt>a. </dt>
<dd>sono di nazionalità svizzera o titolari di un permesso C;</dd>
<dt>b. </dt>
<dd>dispongono in Svizzera dello statuto di rifugiato o di apolide;</dd>
<dt>c. </dt>
<dd>sono titolari di un certificato di cui all’articolo 1 dell’ordinanza dell’8 maggio 1995<sup><a href="#fn-d6e131" id="fnbck-d6e131">2</a></sup> sull’ammissione al Politecnico federale di Losanna;</dd>
<dt>d. </dt>
<dd>hanno conseguito un diploma di livello secondario II in Svizzera mentre erano domiciliati in Svizzera.</dd>
</dl>
<p><sup>3</sup> Sono in seguito attribuite a partire dal terzo semestre di studio presso il PFL secondo il seguente ordine di priorità:</p>
<dl>
<dt>a. </dt>
<dd>agli studenti che, prima di iniziare gli studi presso il PFL, risiedevano in un Paese beneficiario dell’aiuto pubblico allo sviluppo secondo l’elenco redatto dall’Organizzazione per la cooperazione e lo sviluppo economico (OCSE)<sup><a href="#fn-d6e150" id="fnbck-d6e150">3</a></sup>;</dd>
<dt>b. </dt>
<dd>agli altri studenti.</dd>
</dl>
<div class="footnotes">
<p id="fn-d6e131"><sup><a href="#fnbck-d6e131">2</a></sup> <a href="https://fedlex.data.admin.ch/eli/cc/1999/449" target="_blank">RS <b>414.110.422.3</b></a></p>
<p id="fn-d6e150"><sup><a href="#fnbck-d6e150">3</a></sup>  L’elenco può essere consultato al seguente indirizzo: <a href="http://www.oecd.org/" target="_blank">www.oecd.org</a> &gt; Thèmes &gt; Développement &gt; Le développement à l’OCDE &gt; Direction de la coopération pour  le développement &gt; Liste des bénéficiaires d’APD établie par le CAD.</p>
</div>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Aiuto transitorio</a>
</h6>
<div class="collapseable"> <p><sup>1</sup> Una borsa sociale può essere attribuita a uno studente a titolo transitorio fino al versamento da parte di terzi di altre fonti di finanziamento di cui all’articolo 5.</p>
<p><sup>2</sup> Se una borsa di studio o un aiuto finanziario sono attribuiti retroattivamente da un terzo, il beneficiario deve restituire in tutto o in parte gli importi della borsa sociale che gli sono stati versati a titolo transitorio. Il PFL decide l’importo da restituire caso per caso.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Contenuto e modalità di presentazione della domanda</a>
</h6>
<div class="collapseable"> <p>Il vicepresidente per gli affari accademici definisce il contenuto e le modalità di presentazione della domanda. Pubblica tali informazioni sul sito Internet del PFL.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b><b></b> <b></b>Attribuzione delle borse sociali</a>
</h6>
<div class="collapseable"> <p>Il vicepresidente per gli affari accademici attribuisce le borse sociali.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Criteri di attribuzione</a>
</h6>
<div class="collapseable"> <p>Per attribuire le borse sociali, il vicepresidente per gli affari accademici si basa in particolare sui criteri seguenti:</p>
<dl>
<dt>a. </dt>
<dd>il reddito del richiedente e delle persone tenute al suo mantenimento in funzione del salario medio del Paese in cui risiedono a titolo principale;</dd>
<dt>b. </dt>
<dd>la sostanza del richiedente e delle persone tenute al suo mantenimento;</dd>
<dt>c. </dt>
<dd>la situazione sociale e famigliare del richiedente;</dd>
<dt>d. </dt>
<dd>un cambiamento inopinato e repentino della situazione sociale, famigliare o finanziaria del richiedente o delle persone tenute al suo mantenimento;</dd>
<dt>e. </dt>
<dd>il fatto che il richiedente non abbia accumulato un ritardo considerevole rispetto al piano di studi.</dd>
</dl>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b><b></b> <b></b>Importi</a>
</h6>
<div class="collapseable"> <p><sup>1</sup> Il PFL determina ogni anno l’importo totale messo a disposizione per l’attribuzione delle borse sociali.</p>
<p><sup>2</sup> L’importo massimo mensile attribuito a un beneficiario ammonta a 2100 franchi.</p>
<p><sup>3</sup> Il vicepresidente per gli affari accademici fissa l’importo in funzione della situazione sociale, famigliare e finanziaria del beneficiario e delle persone tenute al suo mantenimento.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b><b></b> <b></b>Durata</a>
</h6>
<div class="collapseable"> <p><sup>1</sup> Le borse sociali sono versate per un periodo massimo di dieci mesi per anno di studio.</p>
<p><sup>2</sup> Possono essere rinnovate annualmente su richiesta.</p>
<p><sup>3</sup> Il versamento s’interrompe se:</p>
<dl>
<dt>a. </dt>
<dd>non è più giustificato dalla situazione sociale, famigliare o finanziaria del beneficiario o delle persone tenute al suo mantenimento;</dd>
<dt>b. </dt>
<dd>il beneficiario ha accumulato un ritardo considerevole rispetto al piano di studi.</dd>
</dl>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Obbligo d’informare</a>
</h6>
<div class="collapseable"> <p>Il beneficiario deve comunicare immediatamente qualsiasi cambiamento relativo alla sua situazione sociale, famigliare o finanziaria o a quella delle persone tenute al suo mantenimento che possa modificare le prestazioni che gli sono attribuite.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Borse d’eccellenza</a>
</h1>
<div class="collapseable"> <article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Candidati</a>
</h6>
<div class="collapseable"> <p><sup>1</sup> Le persone che hanno richiesto l’ammissione a un ciclo di studio bachelor del PFL possono candidarsi a una borsa d’eccellenza per tale ciclo, se soddisfano una delle condizioni seguenti:</p>
<dl>
<dt>a. </dt>
<dd>sono di nazionalità svizzera o titolari di un permesso C;</dd>
<dt>b. </dt>
<dd>dispongono in Svizzera dello statuto di rifugiato o di apolide;</dd>
<dt>c. </dt>
<dd>sono titolari di un certificato di cui all’articolo 1 dell’ordinanza dell’8 maggio 1995<sup><a href="#fn-d6e298" id="fnbck-d6e298">4</a></sup> sull’ammissione al Politecnico federale di Losanna;</dd>
<dt>d. </dt>
<dd>hanno conseguito il diploma di livello secondario II in Svizzera mentre erano domiciliati in Svizzera.</dd>
</dl>
<p><sup>2</sup> Le persone che hanno richiesto l’ammissione a un ciclo di studio master del PFL possono candidarsi a una borsa d’eccellenza per tale ciclo.</p>
<div class="footnotes"><p id="fn-d6e298"><sup><a href="#fnbck-d6e298">4</a></sup> <a href="https://fedlex.data.admin.ch/eli/cc/1999/449" target="_blank">RS <b>414.110.422.3</b></a></p></div>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Contenuto e modalità di presentazione del dossier di candidatura</a>
</h6>
<div class="collapseable"> <p>Il vicepresidente per gli affari accademici definisce il contenuto e le modalità di presentazione del dossier di candidatura. Pubblica tali informazioni sul sito Internet del PFL.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b><b></b> <b></b>Attribuzione delle borse d’eccellenza</a>
</h6>
<div class="collapseable"> <p>Il vicepresidente per gli affari accademici attribuisce le borse d’eccellenza.</p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Criteri di attribuzione</a>
</h6>
<div class="collapseable"> <p><sup>1</sup> Per attribuire le borse d’eccellenza, il vicepresidente per gli affari accademici si basa in particolare sui criteri seguenti:</p>
<dl>
<dt>a. </dt>
<dd>i risultati eccellenti ottenuti dal candidato nel corso dei suoi studi pregressi;</dd>
<dt>b. </dt>
<dd>le qualifiche del candidato;</dd>
<dt>c. </dt>
<dd>la motivazione del candidato a frequentare i cicli di studio del PFL.</dd>
<dt>
<sup>2</sup> Per attribuire una borsa d’eccellenza ai candidati ammessi a un ciclo di studio bachelor, il vicepresidente prende inoltre in considerazione la breve presentazione scritta del loro lavoro di maturità o, se non disponibile, di un lavoro equivalente.</dt>
<dd class="clearfix"></dd>
</dl>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Importi e certificati</a>
</h6>
<div class="collapseable"> <p><sup>1</sup> Il PFL attribuisce le borse d’eccellenza a propria discrezione. Ogni anno determina il numero di borse d’eccellenza che intende attribuire. Il numero di borse è ripartito tra le sezioni in maniera proporzionale al numero di studenti.</p>
<p><sup>2</sup> La borsa d’eccellenza per uno studente ammesso a un ciclo di studio bachelor prevede un contributo finanziario di 10 000 franchi, versato in più rate a partire dal primo semestre di studi.</p>
<p><sup>3</sup> La borsa d’eccellenza per uno studente ammesso a un ciclo di studio master prevede un contributo finanziario di 10 000 franchi per ogni semestre della durata ordinaria degli studi, versato a partire dal primo semestre.</p>
<p><sup>4</sup> Con l’ultimo versamento, ogni beneficiario riceve un certificato che attesta l’avvenuto versamento della borsa d’eccellenza.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Durata, sospensione e annullamento</a>
</h6>
<div class="collapseable"> <p><sup>1</sup> Le borse d’eccellenza sono attribuite per tutta la durata ordinaria dei cicli di studio bachelor o master presso il PFL. Il loro versamento è sospeso per la durata degli stage remunerati o non previsti dal piano di studi o per la durata dei congedi.</p>
<p><sup>2</sup> Una volta effettuato il primo versamento della borsa d’eccellenza, i versamenti successivi possono essere sospesi o annullati se le circostanze lo giustificano, in particolare se il beneficiario accumula ritardo rispetto al piano di studi o non ottiene risultati soddisfacenti.</p>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: Disposizioni finali</a>
</h1>
<div class="collapseable"> <article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Disposizione transitoria</a>
</h6>
<div class="collapseable"> <p>Le borse d’eccellenza per il ciclo di studio bachelor sono attribuite a partire dall’anno accademico 2022–2023.</p>
</div></article><article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Entrata in vigore</a>
</h6>
<div class="collapseable"> <p>La presente ordinanza entra in vigore il 15 settembre 2021.</p>
<p></p>
</div></article>
</div></section></main>
</div></body>
</html>
