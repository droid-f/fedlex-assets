<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.747.396.54 --><p class="srnummer">0.747.396.54 </p>
<p class="ref">RU <b>1958</b> 785</p>
<p class="man-template-tab-krpr-kurs man-font-style-italic">Traduzione</p>
<h1 class="erlasstitel botschafttitel">Accordo<br>fra la Svizzera e il Portogallo concernente il trattamento<br>delle imprese di navigazione</h1>
<p class="erlasssubtitel man-space-before-0">Scambio di note: 10 maggio 1958<br>Entrato in vigore il 30 luglio 1958</p>
<p class="erlassdatum man-space-before-3"> (Stato 30 luglio 1958)</p>
</div>
<div id="preamble"><div>
<p class="absatz man-space-before-4">Con lo scambio di note del 10 maggio 1958 il Presidente della Delegazione svizzera e il Presidente della Delegazione portoghese hanno conchiuso un accordo concernente il trattamento delle imprese di navigazione. Facciamo seguire il testo della nota svizzera che comprende quello della nota portoghese.</p>
<p class="man-template-autor">Il Presidente della Delegazione Svizzera</p>
<p class="absatz man-space-before-4">Signor Presidente,</p>
<p class="absatz man-space-before-4">Mi pregio di dichiarare ricevuta la Vostra lettera, data oggi, del seguente tenore:</p>
<p class="absatz man-space-before-4">«Ho l’onore di riferirmi allo scambio di opinioni, conchiusosi oggi, tra le nostre Delegazioni e, soddisfacendo a un desiderio svizzero, Vi confermo che è stato stabilito il seguente accordo:</p>
<p class="absatz man-space-before-4">Alle imprese svizzere di navigazione e alle navi svizzere, con i loro passeggeri e le loro merci, non saranno applicati, entro i limiti del territorio portoghese, metropolitano, delle isole adiacenti e d’oltre mare, né diritti o tasse, né condizioni o restrizioni, maggiori di quelli applicabili alle navi portoghesi, o straniere, ai loro passeggeri e alle loro merci.</p>
<p class="absatz man-space-before-4">Detta uguaglianza di trattamento si darà, segnatamente, per la libertà d’accedere e di usare i porti, per il godimento di tutte le varie agevolazioni concernenti l’attribuzione dei posti d’attracco, per il caricamento e lo scaricamento, per i diritti e le tasse, di qualsiasi genere, che gravano le navi, le loro merci o i loro passeggeri e che sono riscossi in nome e per il conto del Governo, delle pubbliche autorità, dei Concessionari o di un qualsiasi ente.</p>
<p class="absatz man-space-before-4">Pari trattamento sarà consentito in Svizzera, nella navigazione fluviale, alle imprese di navigazione e alle navi portoghesi, ai loro passeggeri e alle loro merci.</p>
<p class="absatz man-space-before-4">Il trattamento nazionale, o quello della nazione più favorita, non concerne tuttavia:</p>
<dl class="man-space-after-0">
<dt class="man-space-before-4">a. </dt>
<dd class="man-space-before-4">l’applicazione delle leggi speciali che concernono la marina mercantile nazionale e che sono intese a incrementare, mediante premi e agevolezze particolari, la costruzione di nuove unità e l’esercizio della navigazione;</dd>
<dt class="man-space-before-4">b. </dt>
<dd class="man-space-before-4">i favori concessi alle società degli sport nautici;</dd>
<dt class="man-space-before-4">c. </dt>
<dd class="man-space-before-4">l’esercizio del servizio marittimo nei porti, nelle rade o lungo le spiagge – detto servizio comprendendo: il rimorchio, il pilotaggio, l’assistenza e il salvataggio marittimi –;</dd>
<dt class="man-space-before-4">d. </dt>
<dd class="man-space-before-4">l’emigrazione e il trasporto di emigranti;</dd>
<dt class="man-space-before-4">e. </dt>
<dd class="man-space-before-4">il traffico interportuale nell’ambito territoriale di ognuna delle due Alte Parti contraenti, compresi i Territori dipendenti e quelli d’oltre mare, il quale traffico continuerà a essere retto dalle leggi vigenti, ora o in futuro, nello Stato in questione;</dd>
<dt class="man-space-before-4">f. </dt>
<dd class="man-space-before-4">la pesca nelle acque territoriali delle Alte Parti contraenti.</dd>
</dl>
<p class="absatz man-space-before-4">L’accordo, recato sopra, entrerà in vigore, provvisoriamente all’atto della firma e, definitivamente, al momento della sua approvazione, conforme alle disposizioni costituzionali, da parte dei due Paesi. Detta approvazione sarà accertata mediante uno scambio di note tra il Ministero portoghese degli affari esteri e la Legazione di Svizzera a Lisbona.</p>
<p class="absatz man-space-before-4">Vi prego di volermi confermare il Vostro consenso a quanto precede.»</p>
<p class="absatz man-space-before-4">Vi conformo il mio consenso a quanto precede.</p>
<p class="absatz man-space-before-4">Gradite, signor Presidente, l’assicurazione della mia alta considerazione.</p>
<p></p>
<div class="table layout-table"><table>
			
			
			<tr>
				
				<td>
					
					<p class="unterschriften1 man-space-before-24"></p>
				</td>
				<td>
					
					<p class="unterschriften1 man-space-before-24">E. Stopper</p>
				</td>
			</tr>
		</table></div>
</div></div>
</div></body>
</html>
