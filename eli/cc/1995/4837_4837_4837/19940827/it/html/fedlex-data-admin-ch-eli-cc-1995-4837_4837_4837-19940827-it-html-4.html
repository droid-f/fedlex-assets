<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.784.403.372 --><p class="srnummer ">0.784.403.372 </p>
<p class="ref "> RU <b>1995</b> 4837</p>
<h1 class="erlasstitel botschafttitel ">Scambio di lettere <br>del 10 giugno/13 luglio 1994 <br>fra la Svizzera e la Grecia <br>concernenti i radioamatori</h1>
<p class="erlasssubtitel ">Entrata in vigore il 27 agosto 1994</p>
<p class="erlassdatum "> (Stato 27  agosto 1994)</p>
</div>
<div id="preamble"><div>
<p class="absatz09pt man-text-align-right "><i>Traduzione</i><sup><a href="#fn-d7e27" id="fnbck-d7e27">1</a></sup></p>
<p></p>
<div class="table layout-table"><table><tr>
<td><p class="man-template-tab-krpr ">Il Ministro degli affari esteri</p></td>
<td>
<p class="man-template-tab-krpr ">Atene, 13 luglio 1994</p>
<p class="man-template-tab-krpr "></p>
<p class="man-template-tab-krpr ">Signor Alfred Hohl<br>Ambasciatore di Svizzera</p>
<p class="man-template-tab-krpr ">Atene</p>
</td>
</tr></table></div>
<p class="absatz ">Eccellenza,</p>
<p class="absatz ">Ho l’onore di dichiarare ricevuta la Sua lettera del 10 giugno 1994 concernente la proposta di concludere un accordo fra il Governo della Repubblica ellenica e il Governo svizzero allo scopo di autorizzare reciprocamente i radioamatori a utilizzare le proprie stazioni di radiocomunicazione. La Sua lettera ha il seguente tenore:</p>
<dl>
<dt></dt>
<dd>«Ho l’onore di informare Sua Eccellenza che il Governo svizzero propone di concludere un accordo fra il Governo svizzero e il Governo della Repubblica ellenica allo scopo di autorizzare i radioamatori svizzeri e greci a istallare e a utilizzare le proprie stazioni di radiocomunicazione nell’altro Paese in vista di rafforzare le relazioni amichevoli fra i due Paesi. Le condizioni dell’accordo sono le seguenti:<dl>
<dt></dt>
<dd>1.  I radioamatori greci possono utilizzare la loro stazione radio sui territori della Confederazione Svizzera e del Principato del Liechtenstein per un periodo di tre mesi al massimo, a condizione che siano titolari di una licenza di radioamatore valida, rilasciata dall’Amministrazione greca conformemente alla raccomandazione CEPT T/R 61-01. Non è richiesta alcuna licenza provvisoria. I radioamatori greci devono poter presentare alle autorità, qualora queste lo richiedano, la licenza che è stata loro rilasciata nel Paese d’origine.</dd>
<dt></dt>
<dd>Quando operano in Svizzera, i radioamatori greci devono anteporre al loro codice d’identificazione personale il prefisso HB9/. Nel Principato del Liechtenstein il prefisso è HB0/ (HB zero).</dd>
<dt></dt>
<dd>2.  I radioamatori svizzeri e quelli del Principato del Liechtenstein titolari di una licenza di radioamatore valida, rilasciata dall’Amministrazione elvetica conformemente alla raccomandazione CEPT T/R 61-01, possono utilizzare la loro stazione radio in Grecia per un periodo di tre mesi al massimo senza che sia richiesta una licenza provvisoria. I radioamatori svizzeri devono poter presentare alle autorità, qualora queste lo richiedano, la licenza che è stata loro rilasciata nel Paese d’origine.</dd>
<dt></dt>
<dd>Quando è utilizzata sul territorio greco, la stazione radio dev’essere identificata mediante un prefisso nell’ordine qui indicato<dl>
<dt>a) </dt>
<dd>prefisso SV</dd>
<dt>b) </dt>
<dd>codice d’identificazione personale</dd>
<dt>c) </dt>
<dd>suffisso M in caso di utilizzazione mobile, o</dd>
<dt></dt>
<dd>suffisso P in caso di utilizzazione portatile, o</dd>
<dt></dt>
<dd>suffisso MM in caso di utilizzazione marittima mobile.</dd>
</dl>
</dd>
<dt></dt>
<dd>3.  I radioamatori che utilizzano la loro stazione radio sul territorio del Paese che li ospita sottostanno alle leggi e ai regolamenti ivi vigenti.</dd>
<dt></dt>
<dd>4.  I cittadini greci residenti in Svizzera e i cittadini svizzeri residenti in Grecia possono richiedere una licenza definitiva presso l’Amministrazione del Paese in cui risiedono, alle stesse condizioni dei cittadini del Paese in questione.</dd>
<dt></dt>
<dd>5.  Il presente accordo di reciprocità rimane in vigore 60 giorni oltre la data in cui una delle due Parti contraenti notifica per scritto all’altra Parte che intende denunciare l’accordo.</dd>
<dt></dt>
<dd>Se il Governo della Repubblica ellenica accetta quanto precede, ho l’onore di proporre che la presente lettera e la lettera di risposta del Governo della Repubblica ellenica costituiscano un accordo tra i due Governi che entrerà in vigore 45 giorni dopo la data della risposta.»</dd>
</dl>
</dd>
</dl>
<p class="absatz ">Ho l’onore di confermare che il Governo della Repubblica ellenica accetta quanto precede e che questa lettera e la presente lettera di risposta costituiscono un accordo tra i due Governi che entrerà in vigore 45 giorni dopo la data della presente.</p>
<p class="absatz ">Gradisca, Eccellenza, l’assicurazione della mia alta considerazione.</p>
<p></p>
<div class="table layout-table"><table><tr>
<td><p class="unterschriften1 "></p></td>
<td><p class="unterschriftenfi1 ">Karolos Papoulias</p></td>
</tr></table></div>
<div class="footnotes"><p id="fn-d7e27"><sup><a href="#fnbck-d7e27">1</a></sup><sup></sup> Traduzione dal testo originale inglese.</p></div>
</div></div>
</div></body>
</html>
