<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.513.216.31 --><p class="srnummer ">0.513.216.31 </p>
<p class="ref "><sup> </sup>RU <b>2019 </b>365; FF<b> 2017</b> 5171</p>
<p class="absatzkurs man-font-style-italic ">Traduzione</p>
<h1 class="erlasstitel botschafttitel ">Accordo<br>tra la Confederazione Svizzera e la Repubblica d’Austria <br>concernente la cooperazione in materia di sicurezza aerea<br>transfrontaliera contro le minacce aeree non militari</h1>
<p class="erlasssubtitel ">Concluso il 28 settembre 2017</p>
<p class="erlasssubtitel ">Approvato dall’Assemblea federale il 13 settembre 2018<sup><a href="#fn-d7e29" id="fnbck-d7e29">1</a></sup></p>
<p class="erlasssubtitel ">Entrato in vigore mediante scambio di note il 1° febbraio 2019</p>
<p class="erlassdatum "> (Stato 1° febbraio 2019)</p>
<div class="footnotes"><p id="fn-d7e29"><sup><a href="#fnbck-d7e29">1</a></sup><sup></sup> <a href="https://fedlex.data.admin.ch/eli/oc/2019/63" target="_blank">RU <b>2019</b> 363</a></p></div>
</div>
<div id="preamble"><div>
<p class="man-template-autor ">La Confederazione Svizzera<br>e<br>la Repubblica d’Austria,<br><span class="man-font-style-normal">di seguito denominate «Parti»,</span></p>
<p class="absatz ">desiderando promuovere la cooperazione sulla base del reciproco rispetto e della considerazione dei rispettivi interessi;</p>
<p class="absatz ">nell’intento di rafforzare la reciproca fiducia, la sicurezza e la stabilità in Europa;</p>
<p class="absatz ">richiamando le loro durature e profonde relazioni e i loro rapporti di buon vicinato;</p>
<p class="absatz ">sottolineando l’importanza strategica dello spazio aereo per la sicurezza di ogni Stato;</p>
<p class="absatz ">desiderando definire un quadro appropriato per la cooperazione in materia di sicurezza aerea;</p>
<p class="absatz ">considerando la Convenzione del 19 giugno 1995<sup><a href="#fn-d7e63" id="fnbck-d7e63">2</a></sup> tra gli Stati parti del Trattato dell’Atlantico del Nord e gli altri Stati partecipanti al Partenariato per la pace relativa allo statuto delle loro forze (di seguito denominato «Statuto delle truppe del PPP») e il Protocollo addizionale del 19 giugno 1995<sup><a href="#fn-d7e72" id="fnbck-d7e72">3</a></sup> alla Convenzione tra gli Stati parti del Trattato dell’Atlantico del Nord e gli altri Stati partecipanti al Partenariato per la pace relativa allo statuto delle loro forze (di seguito denominato «Protocollo addizionale»);</p>
<p class="absatz ">nel rispetto dei rispettivi obblighi internazionali,</p>
<p class="man-template-verb ">hanno convenuto quanto segue:</p>
<div class="footnotes">
<p id="fn-d7e63"><sup><a href="#fnbck-d7e63">2</a></sup><sup></sup> <a href="https://fedlex.data.admin.ch/eli/cc/2003/428" target="_blank">RS <b>0.510.1</b></a></p>
<p id="fn-d7e72"><sup><a href="#fnbck-d7e72">3</a></sup><sup></sup> <a href="https://fedlex.data.admin.ch/eli/cc/2003/429" target="_blank">RS <b>0.510.11</b></a></p>
</div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Scopo e campo d’applicazione</a>
</h6>
<div class="collapseable">
<p class="absatz ">1.  Il presente Accordo ha lo scopo di stabilire le condizioni e le forme della cooperazione bilaterale in materia di sicurezza aerea transfrontaliera contro le minacce aeree non militari, di seguito denominata «cooperazione», e di definire lo statuto giuridico del personale militare e civile coinvolto nonché dei rispettivi familiari, inviati da una delle Parti nel territorio dell’altra.</p>
<p class="absatz ">2.  La pianificazione, la preparazione e l’esecuzione di misure contro minacce militari sono escluse dal campo d’applicazione del presente Accordo.</p>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Definizioni</a>
</h6>
<div class="collapseable">
<p class="absatz ">Nel presente Accordo si applicano le definizioni seguenti:</p>
<dl>
<dt>a) </dt>
<dd>per «Parte ricevente» si intende la Parte nel cui territorio si svolgono attività di cooperazione;</dd>
<dt>b) </dt>
<dd>per «Parte inviante» si intende la Parte che invia personale e mezzi nel territorio dell’altra al fine di partecipare alle attività di cooperazione;</dd>
<dt>c) </dt>
<dd>per «personale della Parte inviante» si intende il personale militare e civile delle forze armate e del ministero competente per la difesa della Parte inviante che partecipa alle attività di cooperazione e i rispettivi familiari;</dd>
<dt>d) </dt>
<dd>per «minaccia aerea non militare» si intende una minaccia proveniente da un aeromobile con o senza equipaggio sospettato di essere utilizzato in modo illecito e che pertanto mette potenzialmente in pericolo una delle Parti violandone la sovranità sullo spazio aereo;</dd>
<dt>e) </dt>
<dd>per «autorità d’impiego» si intende la rispettiva autorità nazionale competente per l’esecuzione di misure finalizzate alla sicurezza dello spazio aereo.</dd>
</dl>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Sovranità</a>
</h6>
<div class="collapseable"><p class="absatz ">La cooperazione avviene nel rispetto della sovranità e delle competenze di ciascuna delle Parti e non comporta alcuna modifica delle competenze di diritto internazionale pubblico delle Parti in materia di sicurezza dello spazio aereo.</p></div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Competenze e accordi di attuazione</a>
</h6>
<div class="collapseable">
<p class="absatz ">1.  Le autorità competenti per l’attuazione del presente Accordo sono:</p>
<dl>
<dt>– </dt>
<dd>nella Repubblica d’Austria, il Ministro federale della difesa nazionale e dello sport; e</dd>
<dt>– </dt>
<dd>nella Confederazione Svizzera, il Dipartimento federale della difesa, della protezione della popolazione e dello sport.</dd>
</dl>
<p class="absatz ">2.  Le autorità menzionate al capoverso 1 definiscono in accordi di esecuzione i dettagli necessari per l’attuazione del presente Accordo.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Misure di cooperazione</a>
</h6>
<div class="collapseable">
<p class="absatz ">1.  Nel quadro della cooperazione le Parti procedono a uno scambio sistematico di dati e informazioni, in particolare riguardo alla situazione aerea generale e alle rispettive capacità d’intervento nei confronti di minacce aeree non militari.</p>
<p class="absatz ">2.  Per l’identificazione di aeromobili sospetti secondo l’articolo 2 lettera d da parte dei loro aeromobili, le Parti prevedono le seguenti misure adottabili nel quadro della cooperazione:</p>
<dl>
<dt>a) </dt>
<dd>sorveglianza e inseguimento, anche senza rendersi visibili all’oggetto sorvegliato;</dd>
<dt>b) </dt>
<dd>identificazione visiva;</dd>
<dt>c) </dt>
<dd>scorta;</dd>
<dt>d) </dt>
<dd>allestimento di una prova visiva;</dd>
<dt>e) </dt>
<dd>interrogazione.</dd>
</dl>
<p class="absatz ">3.  Per intervenire nei confronti di aeromobili sospetti secondo l’articolo 2 lettera d con i loro aeromobili, le Parti prevedono le seguenti misure adottabili nel quadro della cooperazione:</p>
<dl>
<dt>a) </dt>
<dd>ordine via radio o mediante segnali di cambiare la rotta di volo;</dd>
<dt>b) </dt>
<dd>ordine via radio o mediante segnali di atterrare su un aerodromo designato;</dd>
<dt>c) </dt>
<dd>rivelazione della presenza degli aeromobili impiegati nel quadro della cooperazione mediante l’impiego di inganni infrarossi per intimare gli ordini di cui alle lettere a e b.</dd>
</dl>
<p class="absatz ">4.  Ai fini della cooperazione le Parti possono avvalersi di tutti i mezzi tecnici atti a contribuire alla sicurezza aerea.</p>
<p class="absatz ">5.  La Parte inviante non è autorizzata a impiegare armi nel territorio della Parte ricevente.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Impiego transfrontaliero</a>
</h6>
<div class="collapseable">
<p class="absatz ">1.  Nel quadro della cooperazione, l’autorità d’impiego di una Parte decide se eseguire un impiego di propri aeromobili nello spazio aereo dell’altra Parte e comunica senza indugio la propria decisione all’autorità d’impiego della Parte ricevente.</p>
<p class="absatz ">2.  L’impiego di aeromobili di una Parte nello spazio aereo dell’altra ai fini dell’attuazione del presente Accordo è ammesso e non necessita di ulteriori approvazioni.</p>
<p class="absatz ">3.  Le autorità d’impiego delle due Parti coordinano l’impiego di aeromobili della Parte inviante nello spazio aereo della Parte ricevente. L’autorità d’impiego della Parte ricevente può in qualsiasi momento limitare temporalmente o geograficamente l’impiego oppure chiederne la cessazione. La Parte inviante ottempera a tali richieste.</p>
<p class="absatz ">4.  L’autorità d’impiego della Parte ricevente assume al più presto la direzione dell’impiego degli aeromobili della Parte inviante impiegati in virtù del capoverso 2 e impartisce gli ordini concernenti le misure da adottare necessari al riguardo. L’autorità d’impiego della Parte ricevente si assicura che le misure ordinate siano ammesse dal presente Accordo. </p>
<p class="absatz ">5.  Se nel quadro della cooperazione la Parte ricevente non è in grado di assumere la direzione degli aeromobili impiegati in virtù del capoverso 2, o se l’assunzione della direzione da parte sua non è appropriata, la Parte inviante può comunque adottare tutte le misure necessarie secondo l’articolo 5 capoversi 2 e 3; il capoverso 3 è applicabile per analogia. </p>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Impiego in zone frontaliere temporaneamente regolamentate o vietate</a>
</h6>
<div class="collapseable">
<p class="absatz ">1.  Se necessario, nel definire le zone frontaliere temporaneamente regolamentate o vietate, le Parti si accordano al fine di creare zone frontaliere temporaneamente regolamentate o vietate contigue su entrambi i lati del confine comune. Le Parti coordinano le loro misure per la pubblicazione e l’imposizione di queste zone.</p>
<p class="absatz ">2.  Per la durata delle zone temporaneamente regolamentate o vietate di cui al capoverso 1, le due Parti possono adottare nello spazio aereo di queste zone tutte le misure necessarie di cui all’articolo 5 capoversi 2 e 3. Le autorità d’impiego coordinano le misure.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Misure d’appoggio</a>
</h6>
<div class="collapseable">
<p class="absatz ">Nel quadro della cooperazione la Parte ricevente consente alla Parte inviante di impiegare i propri mezzi in modo ottimale. Ciò comprende in particolare:</p>
<dl>
<dt>a) </dt>
<dd>il trattamento in linea di massima prioritario degli aeromobili della Parte inviante nello spazio aereo della Parte ricevente;</dd>
<dt>b) </dt>
<dd>l’assegnazione di zone d’attesa appropriate nel proprio spazio aereo;</dd>
<dt>c) </dt>
<dd>l’autorizzazione all’atterraggio sul territorio della Parte ricevente;</dd>
<dt>d) </dt>
<dd>l’autorizzazione al decollo per ogni aeromobile atterrato della Parte inviante per un nuovo impiego o per il rientro nel territorio della stessa;</dd>
<dt>e) </dt>
<dd>l’autorizzazione di procedere a tutti i lavori di manutenzione o riparazione degli aeromobili della Parte inviante atterrati su un aerodromo della Parte ricevente, nonché la migliore assistenza possibile per tali lavori;</dd>
<dt>f) </dt>
<dd>l’autorizzazione di entrata, di uscita e di soggiorno per il personale necessario ai lavori di manutenzione e riparazione;</dd>
<dt>g) </dt>
<dd>l’autorizzazione di importare ed esportare in franchigia di imposte e tasse il materiale necessario ai lavori di manutenzione e riparazione secondo la lettera e nonché i pezzi di ricambio.</dd>
</dl>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Esercitazioni congiunte</a>
</h6>
<div class="collapseable"><p class="absatz ">Le Parti svolgono regolarmente esercitazioni transfrontaliere congiunte per la preparazione della cooperazione.</p></div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Sicurezza aerea</a>
</h6>
<div class="collapseable">
<p class="absatz ">1.  Le Parti sono responsabili dello stato tecnico e della navigabilità degli aeromobili da esse impiegati, del loro equipaggiamento e del loro funzionamento sicuro.</p>
<p class="absatz ">2.  Se un aeromobile della Parte inviante è coinvolto in un incidente o in un altro evento nel territorio della Parte ricevente, tutte le inchieste e le procedure tecniche sono svolte in conformità con la legislazione nazionale di quest’ultima. La Parte ricevente mette senza indugio a disposizione della Parte inviante tutti i dati e le informazioni rilevanti sull’incidente o evento.</p>
<p class="absatz ">3.  La Parte inviante può nominare dei periti, i quali hanno il diritto di partecipare alla commissione d’inchiesta della Parte ricevente, di accedere al luogo dell’incidente e di ottenere tutte le informazioni pertinenti. Il rapporto sui risultati dell’inchiesta deve essere trasmesso alla Parte inviante.</p>
<p class="absatz ">4.  La Parte ricevente può affidare a periti della Parte inviante, a richiesta di quest’ultima, il compito di occuparsi di parti dell’inchiesta. </p>
<p class="absatz ">5.  In aggiunta a quanto previsto ai capoversi 3 e 4 e senza intralciare le inchieste della Parte ricevente nonché d’intesa con quest’ultima, la Parte inviante può svolgere indagini tecniche proprie su un incidente o evento in cui è coinvolto un proprio aeromobile nel territorio della Parte ricevente. I costi di tali inchieste sono assunti dalla Parte inviante. </p>
</div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Statuto</a>
</h6>
<div class="collapseable">
<p class="absatz ">1.  Lo statuto del personale della Parte inviante durante il soggiorno nel territorio della Parte ricevente e la valutazione delle pretese di risarcimento sono retti dallo Statuto delle truppe del PPP e dal relativo Protocollo addizionale.</p>
<p class="absatz ">2.  Durante il soggiorno nel territorio della Parte ricevente, il personale della Parte inviante è tenuto a rispettare la legislazione nazionale della Parte ricevente, comprese le disposizioni in materia di protezione dell’ambiente e in materia di sicurezza.</p>
<p class="absatz ">3.  La Parte ricevente garantisce che le condizioni amministrative necessarie per il soggiorno sul proprio territorio del personale della Parte inviante siano adempiute e assiste il personale della Parte inviante nelle questioni tecniche e logistiche.</p>
<p class="absatz ">4.  Durante il soggiorno nel territorio della Parte ricevente, il personale della Parte inviante è autorizzato a portare l’uniforme militare secondo le disposizioni e prescrizioni di quest’ultima.</p>
</div></article><article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Assistenza medica</a>
</h6>
<div class="collapseable">
<p class="absatz ">1.  Le Parti inviano soltanto personale sufficientemente assicurato contro le malattie e gli infortuni.</p>
<p class="absatz ">2.  L’assistenza medica d’urgenza per il personale della Parte inviante è fornita gratuitamente dalla Parte ricevente. A richiesta della Parte inviante, la Parte ricevente garantisce o dispone l’ulteriore trattamento dei pazienti e il loro ricovero in strutture mediche. In questi casi i costi sostenuti sono assunti dalla Parte inviante, nella misura in cui non siano coperti da un’assicurazione.</p>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Costi di attuazione dell’Accordo</a>
</h6>
<div class="collapseable"><p class="absatz ">Ciascuna Parte assume i propri costi connessi con l’attuazione del presente Accordo.</p></div></article><article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Sospensione dell’Accordo</a>
</h6>
<div class="collapseable"><p class="absatz ">In caso di conflitto armato, di crisi o in presenza di altri motivi di interesse nazionale, ciascuna Parte può sospendere il presente Accordo mediante notifica all’altra Parte. La sospensione può avvenire con effetto immediato.</p></div></article><article id="art_15"><a name="a15"></a><h6 class="heading " role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Composizione delle controversie</a>
</h6>
<div class="collapseable"><p class="absatz ">Eventuali controversie tra le Parti in merito all’attuazione o all’interpretazione del presente Accordo sono risolte in via negoziale.</p></div></article><article id="art_16"><a name="a16"></a><h6 class="heading " role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Abrogazione degli accordi previgenti</a>
</h6>
<div class="collapseable">
<p class="absatz ">Con l’entrata in vigore del presente Accordo è abrogato l’Accordo del 15 aprile 2008<sup><a href="#fn-d7e324" id="fnbck-d7e324">4</a></sup> tra il Consiglio federale svizzero e il Governo federale austriaco concernente la cooperazione in materia di sicurezza aerea contro le minacce aeree non militari e il relativo Accordo di attuazione del 2 e 4 giugno 2008.</p>
<div class="footnotes"><p id="fn-d7e324"><sup><a href="#fnbck-d7e324">4</a></sup><sup></sup> [<a href="https://fedlex.data.admin.ch/eli/oc/2008/504" target="_blank">RU <b>2008</b> 3751</a>]</p></div>
</div></article><article id="art_17"><a name="a17"></a><h6 class="heading " role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Disposizioni finali</a>
</h6>
<div class="collapseable">
<p class="absatz ">1.  Il presente Accordo deve essere ratificato da entrambe le Parti. Entra in vigore il primo giorno del terzo mese successivo allo scambio degli strumenti di ratifica.</p>
<p class="absatz ">2.  Il presente Accordo può essere emendato in ogni momento, per scritto, di comune accordo tra le Parti.</p>
<p class="absatz ">3.  Il presente Accordo è valido per una durata indeterminata. Esso può essere denunciato in qualsiasi momento da una delle Parti, con preavviso di sei mesi. Tale denuncia non pregiudica i diritti e gli obblighi delle Parti derivanti dalla cooperazione avviata nel quadro del presente Accordo.</p>
<p class="absatz ">Fatto a Wals-Siezenheim, il 28 settembre 2017, in due esemplari in lingua tedesca.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per la<br>Confederazione Svizzera:</p>
<p class="unterschriftenfi ">Guy Parmelin</p>
</td>
<td>
<p class="unterschriftenfi1 ">Per la<br>Repubblica d’Austria:</p>
<p class="unterschriftenfi ">Hans Peter Doskozil</p>
</td>
</tr></table></div>
</div></article><section id="lvl_u18"><h1 class="heading" role="heading" aria-level="1">
<span class="display-icon"></span><span class="external-link-icon"></span>
</h1>
<div class="collapseable"></div></section></main>
</div></body>
</html>
