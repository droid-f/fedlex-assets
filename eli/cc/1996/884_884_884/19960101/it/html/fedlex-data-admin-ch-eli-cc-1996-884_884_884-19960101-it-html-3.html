<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.923.220.1 --><p class="srnummer ">0.923.220.1 </p>
<p class="ref "> RU <b>1996</b> 884</p>
<h1 class="erlasstitel botschafttitel ">Scambio di note del 30 dicembre 1995</h1>
<h2 class="erlasskurztitel ">fra la Svizzera e la Francia in merito all’interpretazione <br>dell’articolo 6 dell’Accordo del 29 luglio 1991 concernente <br>l’esercizio della pesca e la protezione dell’ambiente acquatico <br>nella parte del Doubs che forma confine fra i due Stati</h2>
<p class="erlasssubtitel ">Entrato in vigore il 1° gennaio 1996</p>
<p class="erlassdatum "> (Stato 1° gennaio 1996)</p>
</div>
<div id="preamble"><div>
<p class="absatzkurs man-font-style-italic man-text-align-right ">Traduzione<i><sup><a href="#fn-d7e29" id="fnbck-d7e29">1</a></sup></i></p>
<dl class="man-template-absatz-struktur-1">
<dt>Ministero degli affari esteri </dt>
<dd>Parigi, 30 dicembre 1995</dd>
<dt></dt>
<dd>Ambasciata di Svizzera</dd>
<dt></dt>
<dd><u>Parigi</u></dd>
</dl>
<p class="absatz ">Il Ministero degli affari esteri – Direzione degli affari economici e finanziari – presenta i suoi complimenti all’Ambasciata di Svizzera ed ha l’onore di fare riferimento alla Sua nota no 476/51 del 30 dicembre 1995 relativa all’Accordo del 29 luglio 1991<sup><a href="#fn-d7e49" id="fnbck-d7e49">2</a></sup> fra il Consiglio federale svizzero e il Governo della Repubblica francese concernente l’esercizio della pesca e la protezione dell’ambiente acquatico nella parte del Doubs che forma confine fra i due Stati, come pure alla raccomandazione della Commissione mista per la pesca sui tratti confinanti del Doubs, adottata il 2 giugno 1995 a Saint-Ursanne (Cantone del Giura).</p>
<p class="absatz ">L’articolo 6 («sorveglianza della pesca») paragrafo 2 secondo periodo dell’Accordo del 29 luglio 1991 ha il seguente tenore:</p>
<dl>
<dt></dt>
<dd>«Tuttavia, in caso di infrazione flagrante e nei tratti «Doubs svizzero» e «Doubs francese» per accertare che i pescatori siano in possesso del diritto di pesca, possono esercitare le loro funzioni e in particolare stendere verbale sulla parte del Doubs appartenente all’altro Stato e sulla riva di detto Stato; per riva va intesa la zona necessaria all’esercizio della pesca, al passaggio dei pescatori e degli agenti di sorveglianza».</dd>
</dl>
<p class="absatz ">La Commissione mista per la pesca sul Doubs, in applicazione dell’articolo 9 dell<sup>’</sup>Accordo summenzionato e allo scopo di porre fine all<sup>’</sup>incertezza tuttora regnante, propone di interpretare il secondo periodo del paragrafo 2 dell’articolo 6 sopraccitato nel seguente modo:</p>
<dl>
<dt>– </dt>
<dd>da una parte, in caso di infrazione flagrante, gli agenti dei due Stati ai quali incombono la sorveglianza e la polizia della pesca nei tratti del Doubs definiti dall<sup>’</sup>articolo 1 dell’Accordo possono svolgere le loro funzioni, in particolare stendere verbale, sulla parte del Doubs appartenente all’altro Stato come pure sulla sponda di questo Stato, limitatamente all<sup>’</sup>area necessaria all<sup>’</sup>esercizio della pesca, al passaggio dei pescatori e degli agenti di sorveglianza, nei tre tratti del Doubs definiti dall<sup>’</sup>articolo primo dell’Accordo, compreso pertanto il tratto del «Doubs comune».</dd>
<dt>– </dt>
<dd>dall’altra, per espletare il controllo del possesso del diritto di pesca (e ciò in assenza di un’infrazione flagrante), tali agenti possono esercitare queste funzioni soltanto nei tratti «Doubs svizzero» e «Doubs francese», ad esclusione cioè del settore del «Doubs comune».</dd>
</dl>
<p class="absatz ">La Francia ha approvato questa interpretazione.</p>
<p class="absatz ">La presente nota e quella che l’Ambasciata ha indirizzato al Ministero costituiscono l’accordo dei due Governi sull’interpretazione dell’articolo 6 paragrafo 2 secondo periodo dell’Accordo.</p>
<p class="absatz ">Questo accordo entra in vigore il 1° gennaio 1996.</p>
<p class="absatz ">Il Ministero degli affari esteri – Direzione degli affari economici e finanziari – coglie l’occasione per rinnovare all’Ambasciata di Svizzera l’espressione della sua alta considerazione.</p>
<div class="footnotes">
<p id="fn-d7e29"><sup><a href="#fnbck-d7e29">1</a></sup><sup></sup> Dal testo originale francese.</p>
<p id="fn-d7e49"><sup><a href="#fnbck-d7e49">2</a></sup><sup></sup><sup> </sup><a href="https://fedlex.data.admin.ch/eli/cc/1993/2445_2445_2445" target="_blank">RS <b>0.923.22</b></a></p>
</div>
</div></div>
</div></body>
</html>
