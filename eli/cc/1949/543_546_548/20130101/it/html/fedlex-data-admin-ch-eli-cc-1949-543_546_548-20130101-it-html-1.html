<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1949-543_546_548-20130101-it-docx</title>
</head>
<body><div id="lawcontent">
<div id="preface">
<!--822.321--><p class="srnummer ">822.321</p>
<h1 class="erlasstitel botschafttitel ">Ordinanza <br>sul promovimento del lavoro a domicilio<b><sup><a href="#fn-d6e13" id="fnbck-d6e13">1</a></sup></b>
</h1>
<p>del 28 giugno 1949 (Stato 1° gennaio 2013)</p>
<div class="footnotes"><p id="fn-d6e13"><sup><a href="#fnbck-d6e13">1</a></sup><sup> </sup>Nuovo testo giusta l’art. 14 cpv. 2 dell’O del 20 dic. 1982 sul lavoro a domicilio, in vigore dal 1° apr. 1983 (<a href="https://fedlex.data.admin.ch/eli/oc/1983/114_114_114" target="_blank">RU <b>1983 </b>114</a>).</p></div>
</div>
<div id="preamble">
<p>Il Consiglio federale svizzero,</p>
<p>visto il decreto federale del 12 febbraio 1949<sup><a href="#fn-d6e30" id="fnbck-d6e30">2</a></sup> che promuove il lavoro a domicilio (detto qui di seguito «decreto federale»),</p>
<p>ordina:</p>
<?del-struct abstand18pt><div class="footnotes"><p id="fn-d6e30"><sup><a href="#fnbck-d6e30">2</a></sup><sup> </sup>[<a href="https://fedlex.data.admin.ch/eli/oc/1949/540_543_545" target="_blank">RU <b>1949</b> 545</a>. <a href="https://fedlex.data.admin.ch/eli/oc/2012/72" target="_blank">RU <b>2012</b> 493 </a>art. 1]</p></div>
</div>
<main id="maintext"><section id="lvl_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_I">I. Lavoro a domicilio</a>
</h1>
<div class="collapseable"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p><sup>1</sup> È considerato lavoro a domicilio a tenore del decreto federale il lavoro artigianale e industriale eseguito a mano o a macchina contro salario da un lavoratore, solo o con l'aiuto di membri della famiglia o in collaborazione con altri lavoratori a domicilio sottoposti alle stesse condizioni, nella sua abitazione o in un altro locale di sua scelta.<sup><a href="#fn-d6e60" id="fnbck-d6e60">3</a></sup> </p>
<p><sup>2</sup> I provvedimenti presi dalla Confederazione a favore del lavoro a domicilio possono parimente estendersi alla fabbricazione di oggetti d'uso corrente destinati a sopperire ai bisogni del produttore o della famiglia, nonchè ad ogni attività industriale o artigianale esercitata in locali messi a disposizione dal datore di lavoro, segnatamente quando si tratta di un'attività intesa a migliorare le condizioni d'esistenza delle popolazioni rurali, in particolare delle popolazioni montane.</p>
<div class="footnotes"><p id="fn-d6e60"><sup><a href="#fnbck-d6e60">3</a></sup><sup> </sup>Nuovo testo giusta l’art. 14 cpv. 2 dell’O del 20 dic. 1982 sul lavoro a domicilio, in vigore dal 1° apr. 1983 (<a href="https://fedlex.data.admin.ch/eli/oc/1983/114_114_114" target="_blank">RU <b>1983 </b>114</a>). </p></div>
</div></article></div></section><section id="lvl_II"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_II">II. Provvedimenti generali</a>
</h1>
<div class="collapseable"><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable"><p>I provvedimenti generali previsti nell'articolo 2 del decreto federale sono presi ed eseguiti dall'Ufficio federale dell'industria, delle arti e mestieri e del lavoro (detto qui di seguito «Ufficio federale»), che può affidare determinati compiti all'Ufficio svizzero del lavoro a domicilio.</p></div></article></div></section><section id="lvl_III"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_III">III. Sussidi federali</a>
</h1>
<div class="collapseable">
<article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3 </b> Domande di sussidio</a>
</h6>
<div class="collapseable"> <p><sup>1</sup> Le domande di sussidio devono contenere le necessarie indicazioni sull'attività per la quale è chiesto il sussidio, e sulle prestazioni provenienti da terzi; esse devono essere corredate del bilancio di previsione e, se è il caso, del rendiconto dell'ultimo esercizio.</p>
<p><sup>2</sup> I richiedenti che danno lavoro a domicilio devono fornire le indicazioni necessarie sulle condizioni di salario e di lavoro.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4 </b> Presentazione delle domande</a>
</h6>
<div class="collapseable"> <p><sup>1</sup> I Comuni nonchè le istituzioni e aziende private con raggio di attività cantonale o locale, devono presentare le loro domande all'ufficio cantonale competente che le trasmette all'Ufficio federale, munite del suo preavviso e delle sue proposte.</p>
<p><sup>2</sup> I servizi pubblici e le istituzioni incaricati dai Cantoni di promuovere il lavoro a domicilio mandano le loro domande direttamente all'Ufficio federale; lo stesso dicasi delle istituzioni e aziende private, con raggio d'attività nazionale o intercantonale.</p>
<p><sup>3</sup> Le domande di sussidio per l'anno in corso devono essere presentate avanti il 1° giugno e quelle relative ad un'attività occasionale, prima dell'inizio di detta attività.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5 </b> Decisione e determinazione dell'importo del sussidio</a>
</h6>
<div class="collapseable"> <p><sup>1</sup> L'Ufficio federale statuisce sulle domande di sussidio nei limiti dei crediti disponibili e tenendo conto dell'importanza dell'attività che ne fa oggetto. Esso può chiedere il parere dell'Ufficio svizzero del lavoro a domicilio o quello di periti.</p>
<p><sup>2</sup> Può essere eccezionalmente derogato alla norma che subordina la concessione di sussidi al pagamento di prestazioni almeno eguali da parte di terzi, quando si tratta di istituzioni d'utilità pubblica con raggio di attività nazionale o intercantonale o di provvedimenti presi a favore delle regioni montane.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6 </b> Condizione</a>
</h6>
<div class="collapseable"> <p><sup>1</sup> La concessione del sussidio può essere subordinata alla condizione che il richiedente osservi le istruzioni che saranno impartite dall'Ufficio federale circa l'attività di cui si tratta.</p>
<p><sup>2</sup> Se il pagamento vien fatto per il tramite del servizio cantonale competente, quest'ultimo veglierà a che sia osservata la condizione cui detto pagamento è subordinato.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7 </b> Rapporti ed informazioni</a>
</h6>
<div class="collapseable"> <p>I beneficiari di sussidi devono presentare periodicamente o, se si tratta di un'attività occasionale alla fine di tale attività, dei rapporti e dei rendiconti all'Ufficio federale, conformandosi alle sue istruzioni. Essi forniscono all'Ufficio federale tutte le altre informazioni richieste; se danno lavoro a domicilio, possono essere tenuti a fornire parimente informazioni sulle condizioni di salario e di lavoro.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8 </b> Pagamento dei sussidi</a>
</h6>
<div class="collapseable"> <p><sup>1</sup> I sussidi sono versati in base ai rendiconti ed ai documenti giustificativi, osservate che siano le prescrizioni dell'articolo 7.</p>
<p><sup>2</sup> Ove esistano condizioni speciali, delle anticipazioni possono essere eccezionalmente concesse in base al bilancio di previsione.</p>
<p><sup>3</sup> Di regola, i sussidi sono versati all'autorità cantonale a destinazione del richiedente. Essi sono versati invece direttamente alle istituzioni con raggio d'attività cantonale o intercantonale.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9 </b> Revoca della concessione di un sussidio e ricupero delle somme versate</a>
</h6>
<div class="collapseable"> <p><sup>1</sup> Se le competenti autorità sono state indotte in errore con indicazioni inesatte o la dissimulazione di certi fatti, se siffatta frode è stata tentata, se la condizione richiesta in virtù dell'articolo 6 non è stata adempita o se le prescrizioni del decreto federale e della presente ordinanza non sono state osservate, l'autorità competente può annullare il sussidio o esigere il rimborso delle somme già pagate.</p>
<p><sup>2</sup> Lo stesso dicasi dei beneficiari di sussidi che danno lavoro a domicilio, se contravvengono alle ordinanze che fissano i salari minimi o ai contratti collettivi di lavoro ed alle aliquote di salari cui è stato conferito carattere obbligatorio generale.</p>
</div></article>
</div></section><section id="lvl_IV"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_IV">IV. Esecuzione ed entrata in vigore</a>
</h1>
<div class="collapseable"><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p><sup>1</sup> Il Dipartimento federale dell’economia, della formazione e della ricerca<sup><a href="#fn-d6e188" id="fnbck-d6e188">4</a></sup> e l'Ufficio federale provvedono all'esecuzione della presente ordinanza.</p>
<p><sup>2</sup> La presente ordinanza entra in vigore il 1° luglio 1949.</p>
<p></p>
<div class="footnotes"><p id="fn-d6e188"><sup><a href="#fnbck-d6e188">4</a></sup> La designazione dell’unità amministrativa è stata adattata in applicazione  dell’art. 16 cpv. 3 dell’O del 17 nov. 2004 sulle pubblicazioni ufficiali (<a href="https://fedlex.data.admin.ch/eli/cc/2015/670" target="_blank">RS <b>170.512.1</b></a>), con effetto dal 1° gen. 2013.</p></div>
</div></article></div></section></main>
</div></body>
</html>
