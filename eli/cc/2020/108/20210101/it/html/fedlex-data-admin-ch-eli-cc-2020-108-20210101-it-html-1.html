<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-108-20210101-it-docx</title>
</head>
<body><div id="lawcontent">
<div id="preface">
<!--410.21 --><p class="srnummer ">410.21 </p>
<h1 class="erlasstitel botschafttitel ">Convenzione<br>tra la Confederazione e i Cantoni<br>sulla collaborazione nello spazio formativo svizzero</h1>
<h2 class="erlasskurztitel ">(CColl-SFS)</h2>
<p>del 16 dicembre 2016</p>
<p>Approvata dal Consiglio federale il 2 dicembre 2016<br>Entrata in vigore il 1° febbraio 2017</p>
<p> (Stato 1° gennaio 2021)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 1 capoverso 4 della legge del 30 settembre 2016<sup><a href="#fn-d6e29" id="fnbck-d6e29">1</a></sup> sulla collaborazione nello spazio formativo svizzero (LCSFS),</p>
<p class=" man-font-style-italic ">e la Conferenza svizzera dei direttori cantonali della pubblica educazione (CDPE),</p>
<p>visto il Concordato del 29 ottobre 1970<sup><a href="#fn-d6e41" id="fnbck-d6e41">2</a></sup> sulla coordinazione scolastica,</p>
<p>convengono:</p>
<div class="footnotes">
<p id="fn-d6e29"><sup><a href="#fnbck-d6e29">1</a></sup> <a href="https://fedlex.data.admin.ch/eli/cc/2017/41" target="_blank">RS <b>410.2</b></a></p>
<p id="fn-d6e41"><sup><a href="#fnbck-d6e41">2</a></sup> www.cdpe.ch &gt; Documentazione &gt; Testi ufficiali &gt; Raccolta delle basi giuridiche della CDPE</p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p>La presente Convenzione disciplina gli obiettivi e l’organizzazione della collaborazione tra Confederazione e Cantoni nel settore della formazione nonché l’istituzione e la gestione di istituzioni comuni ai sensi dell’articolo 61<i>a</i> capoverso 2 della Costituzione federale<sup><a href="#fn-d6e60" id="fnbck-d6e60">3</a></sup>.</p>
<div class="footnotes"><p id="fn-d6e60"><sup><a href="#fnbck-d6e60">3</a></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Obiettivi della collaborazione</a>
</h6>
<div class="collapseable"> <p>La collaborazione tra la Confederazione e i Cantoni è volta a:</p>
<dl>
<dt>a. </dt>
<dd>permettere un dialogo costante su questioni di politica della formazione;</dd>
<dt>b. </dt>
<dd>individuare le sfide per la politica della formazione che la Confederazione e i Cantoni intendono affrontare in modo coordinato;</dd>
<dt>c. </dt>
<dd>coordinare gli obiettivi di Confederazione e Cantoni in materia di politica della formazione;</dd>
<dt>d. </dt>
<dd>elaborare gli obiettivi comuni in materia di politica della formazione;</dd>
<dt>e. </dt>
<dd>definire ed eseguire i necessari lavori di base e di sviluppo; e</dd>
<dt>f. </dt>
<dd>coordinare le misure di politica della formazione.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Organo di gestione</a>
</h6>
<div class="collapseable"> <p><sup>1</sup> L’organo di gestione è formato dal capo del Dipartimento federale dell’economia, della formazione e della ricerca e dalla presidenza della CDPE.</p>
<p><sup>2</sup> Nell’ambito delle rispettive competenze dei suoi membri, l’organo di gestione svolge i seguenti compiti:</p>
<dl>
<dt>a. </dt>
<dd>intrattiene il dialogo e contribuisce al coordinamento degli obiettivi della politica della formazione di Confederazione e Cantoni;</dd>
<dt>b. </dt>
<dd>può fornire pareri e dichiarazioni concernenti la politica della formazione, e in particolare gli obiettivi comuni in materia;</dd>
<dt>c. </dt>
<dd>delega i necessari lavori di base e di sviluppo alla Direzione dei processi (art. 4);</dd>
<dt>d. </dt>
<dd>approva il programma di lavoro (art. 6).</dd>
</dl>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Direzione dei processi</a>
</h6>
<div class="collapseable"> <p><sup>1</sup> La Direzione dei processi è costituita da un membro della direzione della Segreteria di Stato per la formazione, la ricerca e l’innovazione (SEFRI) e dal segretario generale della CDPE.</p>
<p><sup>2</sup> Coordina i lavori nell’ambito della collaborazione in materia di formazione:</p>
<dl>
<dt>a. </dt>
<dd>preparando il programma di lavoro;</dd>
<dt>b. </dt>
<dd>coordinando l’attuazione del programma di lavoro;</dd>
<dt>c. </dt>
<dd>garantendo l’adeguato coinvolgimento degli attori interessati;</dd>
<dt>d. </dt>
<dd>concludendo convenzioni sulle prestazioni con gli attori che eseguono i lavori di base e di sviluppo previsti nel programma di lavoro.</dd>
</dl>
<p><sup>3</sup> Può istituire comitati di coordinamento e affidare loro questi compiti.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Comitati di coordinamento</a>
</h6>
<div class="collapseable"> <p><sup>1</sup> I comitati di coordinamento sostengono la Direzione dei processi dal punto di vista tecnico e strategico e per il coinvolgimento degli attori interessati nella preparazione e nell’attuazione del programma di lavoro.</p>
<p><sup>2</sup> Essi possono adottare decisioni nell’ambito del loro mandato.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Programma di lavoro</a>
</h6>
<div class="collapseable"> <p>I lavori di base e di sviluppo sono definiti in un programma di lavoro comune. Questo prevede in particolare:</p>
<dl>
<dt>a. </dt>
<dd>il monitoraggio del sistema educativo;</dd>
<dt>b. </dt>
<dd>l’acquisizione e l’analisi costanti di informazioni sullo spazio formativo svizzero;</dd>
<dt>c. </dt>
<dd>la cura di un concetto condiviso di qualità; e</dd>
<dt>d. </dt>
<dd>lo sviluppo, la promozione e l’applicazione di misure volte a garantire la qualità nello spazio formativo svizzero.</dd>
</dl>
</div></article><article id="art_6_a"><a name="a6a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6_a"><b>Art. 6</b><i>a</i></a><sup><a href="#fn-d6e190" id="fnbck-d6e190">4</a></sup><a href="#art_6_a"><i></i> <i></i>Istituzioni comuni</a>
</h6>
<div class="collapseable"> <p>La Confederazione e i Cantoni gestiscono come istituzioni comuni: </p>
<dl>
<dt>a. </dt>
<dd>il Centro svizzero di coordinamento della ricerca educativa (CSRE); </dd>
<dt>b. </dt>
<dd>l’agenzia specializzata Educa.</dd>
</dl>
<div class="footnotes"><p id="fn-d6e190"><sup><a href="#fnbck-d6e190">4</a></sup> Introdotto dal n. I Conv. del 26 nov. 2020, approvata dal CF il 18 nov. 2020, in vigore dal 1° gen. 2021 (<a href="https://fedlex.data.admin.ch/eli/oc/2020/993" target="_blank">RU <b>2020</b> 5911</a>). </p></div>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Centro svizzero di coordinamento della ricerca educativa</a>
</h6>
<div class="collapseable"> <p><sup>1</sup> ...<sup><a href="#fn-d6e225" id="fnbck-d6e225">5</a></sup></p>
<p><sup>2</sup> Il CSRE promuove lo scambio di informazioni e la collaborazione tra la ricerca, la pratica e l’amministrazione nel settore della formazione e con gli attori della politica della ricerca.</p>
<p><sup>3</sup> La Direzione dei processi può concludere convenzioni sulle prestazioni con il CSRE per l’esecuzione dei lavori di base e di sviluppo previsti nel programma di lavoro.</p>
<div class="footnotes"><p id="fn-d6e225"><sup><a href="#fnbck-d6e225">5</a></sup> Abrogato dal n. I Conv. del 26 nov. 2020, approvata dal CF il 18 nov. 2020, con effetto dal 1° gen. 2021 (<a href="https://fedlex.data.admin.ch/eli/oc/2020/993" target="_blank">RU <b>2020</b> 5911</a>).</p></div>
</div></article><article id="art_7_a"><a name="a7a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7_a"><b>Art. 7</b><i>a</i></a><sup><a href="#fn-d6e244" id="fnbck-d6e244">6</a></sup><a href="#art_7_a"><i></i> <i></i>Educa</a>
</h6>
<div class="collapseable"> <p><sup>1</sup> L’agenzia specializzata Educa analizza le evoluzioni tecnologiche e le integra nello sviluppo della qualità per la scuola dell’obbligo (livello primario e livello secondario I), la formazione professionale di base, i licei e le scuole medie specializzate (livello secondario II). Crea a livello nazionale le basi necessarie per lo spazio formativo digitale svizzero.</p>
<p><sup>2</sup> La Direzione dei processi può concludere convenzioni sulle prestazioni con Educa per l’esecuzione dei lavori di base e di sviluppo previsti nel programma di lavoro.</p>
<div class="footnotes"><p id="fn-d6e244"><sup><a href="#fnbck-d6e244">6</a></sup> Introdotto dal n. I Conv. del 26 nov. 2020, approvata dal CF il 18 nov. 2020, in vigore dal 1° gen. 2021 (<a href="https://fedlex.data.admin.ch/eli/oc/2020/993" target="_blank">RU <b>2020</b> 5911</a>).</p></div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Finanziamento</a>
</h6>
<div class="collapseable"> <p><sup>1</sup> La Confederazione e i Cantoni partecipano per metà ciascuno al finanziamento delle istituzioni comuni e dei lavori di base e di sviluppo previsti nel programma di lavoro.</p>
<p><sup>2</sup> La Direzione dei processi decide in merito al limite massimo dei costi comuni e alle prestazioni considerate nella ripartizione a metà dei costi.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Validità ed entrata in vigore</a>
</h6>
<div class="collapseable"> <p><sup>1</sup> La presente Convenzione è valida dal momento in cui le parti concordatarie la sottoscrivono e la LCSFS entra in vigore.</p>
<p><sup>2</sup> Il Consiglio federale determina la data d’entrata in vigore della presente Convenzione d’intesa con la CDPE; può determinarne l’entrata in vigore retroattiva alla data d’entrata in vigore della LCSFS.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Disdetta</a>
</h6>
<div class="collapseable"> <p>La presente Convenzione può essere denunciata con effetto dalla fine di un periodo di promozione dell’educazione, della ricerca e dell’innovazione, con preavviso di due anni.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Esecuzione</a>
</h6>
<div class="collapseable"> <p>La SEFRI è l’autorità della Confederazione incaricata dell’esecuzione della presente Convenzione.</p>
<p></p>
<div class="table"><table border="1">
<tr>
<td><p>2 dicembre 2016</p></td>
<td>
<p>In nome del Consiglio federale svizzero:</p>
<p>Il presidente della Confederazione, <br>Johann N. Schneider-Ammann</p>
</td>
</tr>
<tr>
<td><p>16 dicembre 2016</p></td>
<td>
<p>In nome della Conferenza svizzera dei direttori cantonali della pubblica educazione:</p>
<p>Il presidente, Christoph Eymann</p>
</td>
</tr>
</table></div>
</div></article></main>
</div></body>
</html>
