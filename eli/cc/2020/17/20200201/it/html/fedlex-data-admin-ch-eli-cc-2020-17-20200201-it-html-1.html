<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-17-20200201-it-docx</title>
</head>
<body><div id="lawcontent">
<div id="preface">
<!--811.212 --><p class="srnummer ">811.212 </p>
<h1 class="erlasstitel botschafttitel ">Ordinanza<br>sulle competenze professionali specifiche delle professioni sanitarie secondo la LPSan</h1>
<h2 class="erlasskurztitel ">(Ordinanza sulle competenze professionali sanitarie, OCPSan)</h2>
<p>del 13 dicembre 2019 (Stato 1° febbraio 2020)</p>
</div>
<div id="preamble">
<p>Il Consiglio federale svizzero,</p>
<p>visti gli articoli 5 e 32 della legge federale del 30 settembre 2016<sup><a href="#fn-d6e21" id="fnbck-d6e21">1</a></sup> sulle professioni sanitarie (LPSan),</p>
<p>ordina:</p>
<div class="footnotes"><p id="fn-d6e21"><sup><a href="#fnbck-d6e21">1</a></sup> <a href="https://fedlex.data.admin.ch/eli/cc/2020/16" target="_blank">RS <b>811.21</b></a></p></div>
</div>
<main id="maintext"><section id="lvl_d4e15"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e15"><b>Art. 1</b> Oggetto </a>
</h1>
<div class="collapseable">
<p>La presente ordinanza disciplina:</p>
<dl>
<dt>a. </dt>
<dd>le competenze professionali specifiche che deve possedere chi ha concluso un ciclo di studio di cui all’articolo 2 capoverso 2 lettera a LPSan;</dd>
<dt>b. </dt>
<dd>la verifica periodica delle competenze professionali specifiche in vista di un adeguamento agli sviluppi nelle professioni sanitarie secondo la LPSan (professioni sanitarie); </dd>
<dt>c. </dt>
<dd>l’emanazione di standard di accreditamento per concretizzare l’articolo 7 lettera c LPSan.</dd>
</dl>
</div></section><section id="lvl_d4e16"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e16"><b>Art. 2 </b>Bachelor in cure infermieristiche </a>
</h1>
<div class="collapseable">
<p>Chi ha concluso un bachelor in cure infermieristiche deve essere in grado di: </p>
<dl>
<dt>a. </dt>
<dd>assumere la responsabilità del processo di cura delle persone in cura appartenenti a tutti i gruppi di età, collaborare con i loro familiari e coordinare l’intero processo di cura; </dd>
<dt>b. </dt>
<dd>eseguire esami clinici e anamnesi e sulla base di essi rilevare il fabbisogno di cure e porre diagnosi infermieristiche; </dd>
<dt>c. </dt>
<dd>fissare gli obiettivi terapeutici con le persone in cura e i loro familiari, nonché pianificare ed eseguire gli interventi infermieristici;</dd>
<dt>d. </dt>
<dd>fondare gli interventi infermieristici sulle attuali conoscenze scientifiche nel proprio settore specialistico e verificarne l’efficacia in base a standard di qualità;</dd>
<dt>e. </dt>
<dd>garantire la continuità delle cure nelle transizioni tra diverse offerte di cura;</dd>
<dt>f. </dt>
<dd>sostenere le persone in cura e i loro familiari nel prevenire, superare o gestire funzionalità ridotte, disabilità e malattie; </dd>
<dt>g. </dt>
<dd>prevenire complicanze, riconoscerle tempestivamente e adottare provvedimenti idonei al momento della loro insorgenza, nonché adottare provvedimenti di mantenimento in vita in situazioni di emergenza;</dd>
<dt>h. </dt>
<dd>creare con le persone in situazioni di prevenzione, terapia, riabilitazione o cure palliative un rapporto incentrato sulla persona e attento secondo i principi di etica infermieristica al fine di sostenere efficacemente il processo di cura;</dd>
<dt>i. </dt>
<dd>assumere la responsabilità professionale del processo di cura nei confronti dei professionisti con altre qualifiche coinvolti nelle cure;</dd>
<dt>j. </dt>
<dd>individuare il fabbisogno di ricerca nell’ambito della prassi infermieristica, partecipare alla risposta a quesiti di ricerca e, sulla base della propria esperienza clinica, promuovere l’efficace attuazione delle conoscenze nella prassi infermieristica;</dd>
<dt>k. </dt>
<dd>trasmettere le necessarie conoscenze infermieristiche alle persone in cura, nonché a membri della propria professione e a quelli di altre, impartire loro istruzioni per l’attuazione e fornire il punto di vista infermieristico all’interno di team interprofessionali.</dd>
</dl>
</div></section><section id="lvl_d4e17"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e17"><b>Art. 3</b> Bachelor in fisioterapia </a>
</h1>
<div class="collapseable">
<p>Chi ha concluso un bachelor in fisioterapia deve essere in grado di:</p>
<dl>
<dt>a. </dt>
<dd>assumere la responsabilità professionale del processo fisioterapico delle persone in cura appartenenti a tutti i gruppi di età e coordinare le cure fisioterapiche;</dd>
<dt>b. </dt>
<dd>eseguire analisi funzionali, motorie e del dolore attraverso colloqui e test e dedurne diagnosi e prognosi fisioterapiche;</dd>
<dt>c. </dt>
<dd>fissare gli obiettivi fisioterapici con le persone in cura tenendo conto delle loro risorse; </dd>
<dt>d. </dt>
<dd>effettuare trattamenti fisioterapici utilizzando tecniche manuali, la facilitazione del movimento ed elementi di allenamento terapeutico;</dd>
<dt>e. </dt>
<dd>sostenere nel cambiamento del comportamento motorio le persone in cura affette da limitazioni fisiche acute o croniche, anche con l’ausilio di nuove tecnologie;</dd>
<dt>f. </dt>
<dd>fondare gli interventi fisioterapici su conoscenze scientifiche e verificarne l’efficacia in base a standard di qualità;</dd>
<dt>g. </dt>
<dd>sostenere efficacemente il processo fisioterapico attraverso la comunicazione verbale, non verbale e tattile, nonché attraverso la consulenza;</dd>
<dt>h. </dt>
<dd>individuare il fabbisogno di ricerca nell’ambito della fisioterapia, partecipare alla risposta a quesiti di ricerca e, sulla base della propria esperienza clinica, promuovere l’efficace attuazione delle conoscenze nella prassi fisioterapica;</dd>
<dt>i. </dt>
<dd>trasmettere in modo adeguato le necessarie conoscenze fisioterapiche nonché i referti e la loro interpretazione alle persone in cura e a membri della propria professione e a quelli di altre e fornire il punto di vista fisioterapico all’interno di team interprofessionali.</dd>
</dl>
</div></section><section id="lvl_d4e18"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e18"><b>Art. 4</b> Bachelor in ergoterapia </a>
</h1>
<div class="collapseable">
<p>Chi ha concluso un bachelor in ergoterapia deve essere in grado di:</p>
<dl>
<dt>a. </dt>
<dd>assumere la responsabilità professionale del processo ergoterapico nel lavoro svolto con le persone in cura e i loro familiari e coordinarlo; </dd>
<dt>b. </dt>
<dd>scegliere e impiegare sulla base delle attuali conoscenze scientifiche metodi di valutazione e di intervento appropriati dal punto di vista individuale e situativo per il processo ergoterapico;</dd>
<dt>c. </dt>
<dd>analizzare l’occupazione delle persone in cura nel contesto sociale, culturale, spaziale, temporale e istituzionale e adottare i relativi provvedimenti ergoterapici;</dd>
<dt>d. </dt>
<dd>rilevare e utilizzare le risorse disponibili, scegliere e adattare i mezzi ausiliari, allestire l’ambiente promuovendo in questo modo l’autonomia delle persone in cura;</dd>
<dt>e. </dt>
<dd>agire secondo gli standard di qualità validi per l’ergoterapia e verificare l’efficacia dei propri interventi;</dd>
<dt>f. </dt>
<dd>creare un rapporto terapeutico adeguato con le persone in cura e comunicare in modo tale da permettere loro di partecipare alle decisioni;</dd>
<dt>g. </dt>
<dd>fornire il punto di vista ergoterapico all’interno di team interprofessionali e impegnarsi in favore del bisogno occupazionale delle persone in cura;</dd>
<dt>h. </dt>
<dd>individuare il fabbisogno di ricerca nell’ambito dell’ergoterapia, partecipare alla risposta a quesiti di ricerca e utilizzare la propria esperienza clinica per promuovere l’efficace attuazione delle conoscenze nella prassi ergoterapica;</dd>
<dt>i. </dt>
<dd>trasmettere le necessarie conoscenze ergoterapiche alle persone in cura, al loro entourage, nonché a membri della propria professione e a quelli di altre, e sostenerli nella relativa attuazione.</dd>
</dl>
</div></section><section id="lvl_d4e19"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e19"><b>Art. 5</b> Bachelor di levatrice </a>
</h1>
<div class="collapseable">
<p>Chi ha concluso un bachelor di levatrice deve essere in grado di:</p>
<dl>
<dt>a. </dt>
<dd>assumere la responsabilità nel proprio settore specialistico per l’assistenza, la consulenza e i controlli della donna, del bambino e della famiglia durante la gravidanza, il parto, il puerperio e l’allattamento sino alla fine del primo anno di vita del bambino e di coordinare tali attività;</dd>
<dt>b. </dt>
<dd>rilevare lo stato di salute preconcezionale della donna e quello perinatale della donna e del bambino, porre diagnosi nel proprio ambito professionale e definire, attuare e valutare con la donna e la sua famiglia gli interventi specifici;</dd>
<dt>c. </dt>
<dd>assicurare l’accompagnamento durante il percorso ostetrico fisiologico ed eseguire gli interventi necessari sulla base delle attuali conoscenze scientifiche del settore ed effettuare i relativi controlli;</dd>
<dt>d. </dt>
<dd>individuare alterazioni durante il percorso ostetrico fisiologico, effettuare una valutazione dei rischi, prescrivere provvedimenti volti alla salvaguardia della salute e all’occorrenza coinvolgere altri professionisti;</dd>
<dt>e. </dt>
<dd>individuare nella donna e nel bambino un percorso ostetrico patologico, malattie preesistenti e rischi psicosociali e adottare i necessari provvedimenti in un contesto di collaborazione interprofessionale;</dd>
<dt>f. </dt>
<dd>individuare situazioni di emergenza, stabilire le priorità, adottare i necessari provvedimenti per la donna e il bambino e, laddove ce ne sia bisogno, provvedere affinché l’attuazione di tali provvedimenti continui in un team interprofessionale;</dd>
<dt>g. </dt>
<dd>garantire un’assistenza perinatale adeguata alle necessità nel contesto istituzionale o a domicilio;</dd>
<dt>h. </dt>
<dd>verificare l’efficacia dei propri interventi attraverso standard di qualità;</dd>
<dt>i. </dt>
<dd>individuare i bisogni delle persone interessate attraverso una comunicazione incentrata sulla persona, fornire loro una consulenza professionale e impegnarsi affinché esse possano partecipare alle decisioni;</dd>
<dt>j. </dt>
<dd>individuare il fabbisogno di ricerca nell’ambito ostetrico, partecipare alla risposta a quesiti di ricerca e, sulla base della propria esperienza clinica, promuovere l’efficace attuazione delle conoscenze nella prassi ostetrica; </dd>
<dt>k. </dt>
<dd>trasmettere<b> </b>conoscenze ostetriche a donne, famiglie, membri della propria professione e a quelli di altre e fornire il punto di vista ostetrico all’interno di team interprofessionali.</dd>
</dl>
</div></section><section id="lvl_d4e20"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e20"><b>Art. 6</b> Bachelor in alimentazione e dietetica </a>
</h1>
<div class="collapseable">
<p>Chi ha concluso un bachelor in alimentazione e dietetica deve essere in grado di:</p>
<dl>
<dt>a. </dt>
<dd>assumere la responsabilità professionale del processo di consulenza e terapia nutrizionali delle persone in cura, collaborare con i loro familiari e coordinare l’intero processo;</dd>
<dt>b. </dt>
<dd>fornire consulenza a singole persone, a determinati gruppi di popolazione e ad aziende e mettere gli interessati nelle condizioni di adottare un’alimentazione adeguata alle loro necessità, che favorisca la salute o che sia indicata sotto il profilo terapeutico;</dd>
<dt>c. </dt>
<dd>porre diagnosi nutrizionali sulla base dell’anamnesi e dell’esame clinico;</dd>
<dt>d. </dt>
<dd>definire i necessari interventi in considerazione di fattori fisiologici, fisiopatologici, psicologici e sociali, nonché sulla base dell’impatto delle derrate alimentari e delle abitudini alimentari sulla salute;</dd>
<dt>e. </dt>
<dd>predisporre provvedimenti sulla base delle attuali conoscenze scientifiche e guidare singole persone o determinati gruppi di popolazione nell’adeguare il proprio comportamento alimentare ai bisogni personali e alle esigenze terapeutiche;</dd>
<dt>f. </dt>
<dd>verificare l’efficacia dei propri provvedimenti attraverso standard di qualità nutrizionali;</dd>
<dt>g. </dt>
<dd>assicurare la trasmissione di informazioni nutrizionali adatte al gruppo di destinatari attraverso una comunicazione adeguata e guidare singole persone o determinati gruppi di popolazione nella scelta di derrate alimentari favorevoli alla salute;</dd>
<dt>h. </dt>
<dd>creare con le persone in situazioni di prevenzione, terapia, riabilitazione o cure palliative un rapporto incentrato sulla persona secondo principi etici al fine di sostenere efficacemente il processo di consulenza e terapia nutrizionali;</dd>
<dt>i. </dt>
<dd>individuare il fabbisogno di ricerca nell’ambito dell’alimentazione e della dietetica, partecipare alla risposta a quesiti di ricerca e, sulla base della propria esperienza clinica, promuovere l’efficace attuazione delle conoscenze nella prassi della consulenza e della terapia nutrizionali; </dd>
<dt>j. </dt>
<dd>trasmettere conoscenze nutrizionali a membri della propria professione e a quelli di altre, guidarli nella loro attuazione nell’ambito dell’attività quotidiana e fornire il punto di vista nutrizionale all’interno di team interprofessionali.</dd>
</dl>
</div></section><section id="lvl_d4e21"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e21"><b>Art. 7</b> Bachelor in optometria </a>
</h1>
<div class="collapseable">
<p>Chi ha concluso un bachelor in optometria deve essere in grado di:</p>
<dl>
<dt>a. </dt>
<dd>assumere la responsabilità professionale del trattamento optometrico e coordinare le cure optometriche;</dd>
<dt>b. </dt>
<dd>fornire consulenza ed eventualmente assistenza in qualità di persona di primo contatto a persone in cura con disturbi, sintomi oggettivi o bisogni specifici nell’ambito dell’apparato visivo;</dd>
<dt>c. </dt>
<dd>rilevare e interpretare informazioni sullo stato visivo od oculare della persona in cura e individuare i risultati<b> </b>che si situano al di fuori della norma fisiologica;</dd>
<dt>d. </dt>
<dd>comprendere le relazioni tra patologie sistemiche e la salute oculare e riconoscere le alterazioni dell’organo della vista sintomatiche di tali patologie;</dd>
<dt>e. </dt>
<dd>utilizzare le tecniche e le metodologie adeguate per determinare lo stato visivo, impiegando all’occorrenza medicamenti oftalmici topici a fini diagnostici;</dd>
<dt>f. </dt>
<dd>raccomandare o prescrivere provvedimenti appropriati quali esami, mezzi ausiliari per la vista e altri mezzi ausiliari, terapie o visite presso gli specialisti competenti;</dd>
<dt>g. </dt>
<dd>rilevare le aspettative, le ansie e le impressioni delle persone in cura e fornire loro consulenza affinché riescano ad attuare nella quotidianità i provvedimenti per salvaguardare la salute oculare o a utilizzare i mezzi ausiliari per la vista;</dd>
<dt>h. </dt>
<dd>verificare l’efficacia dei provvedimenti adottati secondo gli standard di qualità validi per l’optometria;</dd>
<dt>i. </dt>
<dd>collaborare all’implementazione e alla valutazione degli standard di qualità dell’optometria basati sulle attuali conoscenze scientifiche nel proprio settore specialistico e agire di conseguenza;</dd>
<dt>j. </dt>
<dd>trasmettere conoscenze optometriche a membri della propria professione e a quelli di altre.</dd>
</dl>
</div></section><section id="lvl_d4e22"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e22"><b>Art. 8 </b>Master in osteopatia </a>
</h1>
<div class="collapseable">
<p>Chi ha concluso un master in osteopatia deve essere in grado di:</p>
<dl>
<dt>a. </dt>
<dd>assumere la responsabilità professionale del processo osteopatico ed elaborare un protocollo di trattamento che tenga conto dei diversi aspetti biopsicosociali; </dd>
<dt>b. </dt>
<dd>in qualità di professionista di primo contatto, eseguire anamnesi ed esami clinici, e su queste basi decidere se sono indicati una diagnosi e un trattamento osteopatici o se la persona in cura debba essere indirizzata a un altro professionista;</dd>
<dt>c. </dt>
<dd>analizzare le capacità funzionali dell’organismo, porre una diagnosi osteopatica e definire l’approccio terapeutico volto a rafforzare o migliorare l’integrità strutturale e funzionale della persona in cura e applicare la terapia;</dd>
<dt>d. </dt>
<dd>illustrare il processo osteopatico attraverso informazioni adeguate sulle diverse manipolazioni osteopatiche e i relativi ambiti di applicazione;</dd>
<dt>e. </dt>
<dd>instaurare un rapporto basato sulla fiducia con la persona in cura attraverso una comunicazione chiara e adeguata al fine di sostenere efficacemente il processo osteopatico;</dd>
<dt>f. </dt>
<dd>verificare l’efficacia dei propri provvedimenti adottati secondo gli standard di qualità validi per l’osteopatia;</dd>
<dt>g. </dt>
<dd>individuare il fabbisogno di ricerca nell’ambito dell’osteopatia, partecipare alla risposta a quesiti di ricerca e, sulla base della propria esperienza clinica, promuovere l’efficace attuazione delle conoscenze nella prassi osteopatica;</dd>
<dt>h. </dt>
<dd>trasmettere conoscenze osteopatiche a membri di altre professioni e fornire il punto di vista osteopatico all’interno di team interprofessionali;</dd>
<dt>i. </dt>
<dd>contribuire allo sviluppo della professione dell’osteopata partendo dai bisogni che derivano dall’evoluzione della società e dai dati della ricerca.</dd>
</dl>
</div></section><section id="lvl_d4e23"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e23"><b>Art. 9</b> Verifica periodica delle competenze professionali specifiche </a>
</h1>
<div class="collapseable">
<p><sup>1</sup> L’Ufficio federale della sanità pubblica (UFSP) verifica periodicamente se le competenze professionali specifiche debbano essere adeguate allo sviluppo nelle professioni sanitarie.</p>
<p><sup>2</sup> Nella verifica del contenuto coinvolge la Segreteria di Stato per la formazione, la ricerca e l’innovazione (SEFRI), le scuole universitarie interessate e gli altri istituti accademici ai sensi della legge federale del 30 settembre 2011<sup><a href="#fn-d6e320" id="fnbck-d6e320">2</a></sup> sulla promozione e sul coordinamento del settore universitario svizzero, nonché le organizzazioni del mondo del lavoro interessate.</p>
<p><sup>3</sup> La verifica è svolta almeno ogni dieci anni dall’entrata in vigore della presente ordinanza. Può essere avviata anticipatamente dall’UFSP o dalle istituzioni di cui al capoverso 2 nel caso in cui gli sviluppi dell’assistenza sanitaria o dei profili professionali delle professioni sanitarie secondo la LPSan impongano un adeguamento delle competenze professionali specifiche.</p>
<p><sup>4</sup> Il rapporto sui risultati della verifica è sottoposto al Consiglio federale.</p>
<div class="footnotes"><p id="fn-d6e320"><sup><a href="#fnbck-d6e320">2</a></sup> <a href="https://fedlex.data.admin.ch/eli/cc/2014/691" target="_blank">RS <b>414.20</b></a></p></div>
</div></section><section id="lvl_d4e24"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e24"><b>Art. 10</b> Standard di accreditamento </a>
</h1>
<div class="collapseable">
<p><sup>1</sup> Il Dipartimento federale dell’interno può emanare gli standard di accreditamento. Essi concretizzano segnatamente le competenze elencate agli articoli 2–8.</p>
<p><sup>2</sup> Consulta previamente il Consiglio delle scuole universitarie, il Consiglio svizzero di accreditamento, l’Agenzia svizzera di accreditamento e garanzia della qualità e la SEFRI.</p>
</div></section><section id="lvl_d4e25"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d4e25"><b>Art. 11</b> Entrata in vigore </a>
</h1>
<div class="collapseable">
<p>La presente ordinanza entra in vigore il 1° febbraio 2020.</p>
<p></p>
</div></section></main>
</div></body>
</html>
