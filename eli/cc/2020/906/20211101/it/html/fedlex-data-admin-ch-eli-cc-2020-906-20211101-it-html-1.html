<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-906-20211101-it-docx</title>
</head>
<body><div id="lawcontent">
<div id="preface">
<!--414.138.1 --><p class="srnummer ">414.138.1 </p>
<h1 class="erlasstitel botschafttitel ">Ordinanza disciplinare <br>del Politecnico federale di Zurigo</h1>
<h2 class="erlasskurztitel ">(Ordinanza disciplinare del PF di Zurigo)</h2>
<p>del 10 novembre 2020 (Stato 1° novembre 2021)</p>
</div>
<div id="preamble">
<p>La direzione del Politecnico federale di Zurigo,</p>
<p>visto l’articolo 37<i>b</i> capoverso 2 della legge del 4 ottobre 1991<sup><a href="#fn-d6e23" id="fnbck-d6e23">1</a></sup> sui PF,</p>
<p>ordina:</p>
<div class="footnotes"><p id="fn-d6e23"><sup><a href="#fnbck-d6e23">1</a></sup> <a href="https://fedlex.data.admin.ch/eli/cc/1993/210_210_210" target="_blank">RS <b>414.110</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Campo d’applicazione e altro diritto applicabile</a>
</h1>
<div class="collapseable"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p><sup>1</sup> La presente ordinanza si applica: </p>
<dl>
<dt>a. </dt>
<dd>a tutte le categorie di studenti, uditori e dottorandi del Politecnico federale di Zurigo (PF di Zurigo);</dd>
<dt>b. </dt>
<dd>ai partecipanti ai programmi e ai corsi di postformazione universitaria organizzati dal PF di Zurigo;</dd>
<dt>c. </dt>
<dd>agli studenti exmatricolati e alle persone non più iscritte al PF di Zurigo che, quando erano immatricolati o registrati, hanno commesso un’infrazione disciplinare e nei confronti dei quali il PF di Zurigo ha ancora interesse a disporre un provvedimento disciplinare.</dd>
</dl>
<p><sup>2</sup> In caso di comportamento scorretto nel quadro della loro attività di ricerca, ai dottorandi si applica il regolamento procedurale del 30 marzo 2004<sup><a href="#fn-d6e57" id="fnbck-d6e57">2</a></sup><sup> </sup>in caso di sospetto comportamento scorretto nella ricerca al PF di Zurigo.</p>
<div class="footnotes"><p id="fn-d6e57"><sup><a href="#fnbck-d6e57">2</a></sup>  Pubblicato su www.rechtssammlung.ethz.ch (RSETHZ <b>415</b>). </p></div>
</div></article></div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Infrazioni disciplinari e provvedimenti disciplinari</a>
</h1>
<div class="collapseable">
<article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Infrazioni disciplinari nella verifica delle prestazioni </a>
</h6>
<div class="collapseable"> <p><sup>1</sup> Commette un’infrazione disciplinare chi, durante una verifica delle prestazioni ai sensi dell’articolo 2 lettera d dell’ordinanza del 22 maggio 2012<sup><a href="#fn-d6e77" id="fnbck-d6e77">3</a></sup> sulle verifiche delle prestazioni al PF di Zurigo agisce in modo disonesto. È considerato un comportamento disonesto in particolare: </p>
<dl>
<dt>a. </dt>
<dd>tenere a propria disposizione o utilizzare mezzi ausiliari non autorizzati;</dd>
<dt>b. </dt>
<dd>tenere a propria disposizione o utilizzare dispositivi elettronici o per comunicare non autorizzati;</dd>
<dt>c. </dt>
<dd>contravvenire alle istruzioni dei sorveglianti durante gli esami;</dd>
<dt>d. </dt>
<dd>violare le istruzioni generali inerenti l’esame;</dd>
<dt>e. </dt>
<dd>consegnare un lavoro scritto non redatto di proprio pugno o un risultato non frutto del proprio lavoro oppure contenente risultati di lavori o esiti di ricerche di terzi presentati come propri (plagio).</dd>
</dl>
<p><sup>2</sup> Sono considerati mezzi ausiliari e dispositivi non autorizzati tutti gli oggetti, la documentazione e i dispositivi non esplicitamente autorizzati. </p>
<div class="footnotes"><p id="fn-d6e77"><sup><a href="#fnbck-d6e77">3</a></sup> <a href="https://fedlex.data.admin.ch/eli/cc/2012/446" target="_blank">RS <b>414.135.1</b></a></p></div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Ulteriori infrazioni disciplinari </a>
</h6>
<div class="collapseable"> <p>Commette un’infrazione disciplinare chi:</p>
<dl>
<dt>a. </dt>
<dd>perturba i corsi o gli eventi organizzati dal PF di Zurigo, viola le prescrizioni d’ordine del PF di Zurigo o pregiudica le attività del PF di Zurigo;</dd>
<dt>b. </dt>
<dd>fa un uso improprio o illecito di un mezzo di informazione e comunicazione del PF di Zurigo; </dd>
<dt>c. </dt>
<dd>arreca intenzionalmente o per grave negligenza danni al PF di Zurigo;</dd>
<dt>d. </dt>
<dd>minaccia, molesta, costringe, offende nella dignità oppure ostacola nella loro attività al PF di Zurigo i membri del PF di Zurigo, gli ospiti o i visitatori;</dd>
<dt>e. </dt>
<dd>fa un uso scorretto di un documento di legittimazione o di uno sconto a cui ha diritto in virtù della sua appartenenza al PF di Zurigo;</dd>
<dt>f. </dt>
<dd>contraffà o altera documenti autentici del PF di Zurigo, oppure usa tali documenti a scopo d’inganno per procurare un vantaggio a se stesso o a terzi; </dd>
<dt>g. </dt>
<dd>commette un reato ai sensi del diritto penale svizzero contro il PF di Zurigo o di cui il PF di Zurigo o membri del PF di Zurigo sono parte lesa nel quadro delle loro attività o dei loro studi al PF di Zurigo;</dd>
<dt>h. </dt>
<dd>è complice di un’infrazione disciplinare o istiga a commettere tale infrazione.</dd>
</dl>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Provvedimenti disciplinari per infrazioni nel quadro della verifica delle prestazioni </a>
</h6>
<div class="collapseable"> <p><sup>1</sup> In caso di infrazioni ai sensi dell’articolo 2, il PF di Zurigo può dichiarare non superate, con le modalità seguenti, le verifiche delle prestazioni:</p>
<dl>
<dt>a. </dt>
<dd>per le verifiche delle prestazioni o per elementi delle prestazioni facenti parte di una verifica valutati con una nota: attribuzione della nota 1;</dd>
<dt>b. </dt>
<dd>per le verifiche delle prestazioni o per elementi delle prestazioni facenti parte di una verifica non valutati con una nota: attribuzione della menzione «non superato».</dd>
</dl>
<p><sup>2</sup> La nota 1 è utilizzata per il calcolo della nota media di un blocco d’esami oppure della nota finale dell’unità d’insegnamento.</p>
<p><sup>3</sup> Un comportamento disonesto durante la verifica delle prestazioni, e in particolare durante gli esami, viene sanzionato con uno dei provvedimenti di cui al capoverso 1, indipendentemente dal movente e anche in caso di negligenza. Può inoltre essere disposto un altro provvedimento disciplinare di cui all’articolo 5. È fatto salvo l’articolo 6 capoverso 2. </p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Altri provvedimenti disciplinari</a>
</h6>
<div class="collapseable"> <p>Il PF di Zurigo può prendere i seguenti altri provvedimenti disciplinari:</p>
<dl>
<dt>a. </dt>
<dd>infliggere un ammonimento;</dd>
<dt>b. </dt>
<dd>minacciare l’esclusione dal PF di Zurigo;</dd>
<dt>c. </dt>
<dd>escludere una persona per un periodo determinato da taluni corsi, verifiche delle prestazioni o infrastrutture;</dd>
<dt>d. </dt>
<dd>escludere una persona per un periodo determinato dal PF di Zurigo;</dd>
<dt>e. </dt>
<dd>escludere definitivamente una persona dal PF di Zurigo;</dd>
<dt>f. </dt>
<dd>revocare un titolo accademico se è stato conseguito in modo illecito o disonesto.</dd>
</dl>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Disposizioni comuni per i provvedimenti disciplinari</a>
</h6>
<div class="collapseable"> <p><sup>1</sup> La natura e il grado del provvedimento devono essere commisurati alla colpa, al movente e alla condotta tenuta precedentemente dalla persona in questione, nonché alla portata e all’importanza degli interessi del PF di Zurigo messi in pericolo o lesi.</p>
<p><sup>2</sup> In caso di infrazioni disciplinari particolarmente lievi si può rinunciare a disporre un provvedimento disciplinare.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Provvedimenti cautelari </a>
</h6>
<div class="collapseable"> <p>In caso di infrazione disciplinare grave o per il mantenimento dell’ordine, il rettore può, dopo averla sentita, sospendere la persona dagli studi al PF di Zurigo e vietarle l’accesso alle strutture del PF di Zurigo fino alla conclusione del procedimento disciplinare.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Prescrizione</a>
</h6>
<div class="collapseable"> <p><sup>1</sup> Le infrazioni disciplinari si prescrivono in tre mesi dalla scoperta dell’infrazione. Il termine di prescrizione è interrotto dall’avvio di un procedimento disciplinare o è sospeso dall’avvio di un procedimento penale per la stessa fattispecie. </p>
<p><sup>2</sup> Le infrazioni disciplinari si prescrivono in ogni caso in cinque anni dal giorno in cui sono state commesse. Sono escluse le infrazioni disciplinari nelle verifiche delle prestazioni secondo l’articolo 2 capoverso 1; tali infrazioni si prescrivono in ogni caso in sei mesi dal giorno in cui sono state commesse.</p>
<p><sup>3</sup> Se porta al conseguimento illecito di un titolo accademico del PF di Zurigo, l’infrazione disciplinare non si prescrive.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Autorità disciplinari</a>
</h1>
<div class="collapseable">
<article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Autorità disciplinari</a>
</h6>
<div class="collapseable"> <p>Le autorità disciplinari sono:</p>
<dl>
<dt>a. </dt>
<dd>il responsabile dell’inchiesta;</dd>
<dt>b. </dt>
<dd>il rettore;</dd>
<dt>c. </dt>
<dd>il comitato disciplinare.</dd>
</dl>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Responsabile dell’inchiesta</a>
</h6>
<div class="collapseable"> <p><sup>1</sup> Il responsabile dell’inchiesta e il suo sostituto devono essere impiegati del PF di Zurigo e disporre di una formazione giuridica.</p>
<p><sup>2</sup> Sono nominati dal rettore.</p>
<p><sup>3</sup> La nomina è a tempo indeterminato. Può essere revocata dal rettore.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Comitato disciplinare: composizione e nomina </a>
</h6>
<div class="collapseable"> <p><sup>1</sup> Il comitato disciplinare è composto:</p>
<dl>
<dt>a. </dt>
<dd>dal rettore;</dd>
<dt>b. </dt>
<dd>da due professori ordinari o straordinari;</dd>
<dt>c. </dt>
<dd>da un rappresentante dell’associazione accademica del corpo intermedio del PF di Zurigo (AVETH);</dd>
<dt>d. </dt>
<dd>da un rappresentante dell’associazione degli studenti del PF di Zurigo (VSETH).</dd>
</dl>
<p><sup>2</sup> I membri del comitato disciplinare di cui al capoverso 1 lettere b e c e i loro sostituti vengono nominati ogni quattro anni; il membro di cui al capoverso 1 lettera d e il suo sostituto ogni due anni. È ammessa la rielezione.</p>
<p><sup>3</sup> Svolge la funzione di organo di nomina:</p>
<dl>
<dt>a. </dt>
<dd>per i membri di cui al capoverso 1 lettera b: la conferenza di studio; </dd>
<dt>b. </dt>
<dd>per il membro di cui al capoverso 1 lettera c: l’associazione AVETH;</dd>
<dt>c. </dt>
<dd>per il membro di cui al capoverso 1 lettera d: l’associazione VSETH.</dd>
</dl>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Comitato disciplinare: deliberazioni</a>
</h6>
<div class="collapseable"> <p><sup>1</sup> Il comitato disciplinare può deliberare soltanto se sono presenti tutti i membri o i loro sostituti. </p>
<p><sup>2</sup> Hanno diritto di voto unicamente i membri del comitato disciplinare.</p>
<p><sup>3</sup> Le deliberazioni sono prese a maggioranza dei voti. In caso di parità decide il voto del rettore.</p>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: Procedura e competenze</a>
</h1>
<div class="collapseable">
<article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Constatazione dell’infrazione disciplinare e decisione in merito all’apertura del procedimento disciplinare</a>
</h6>
<div class="collapseable"> <p><sup>1</sup> In caso di sospetta infrazione disciplinare occorre procedere come segue: </p>
<dl>
<dt>a. </dt>
<dd>devono essere accertati i fatti e riuniti gli indizi e i mezzi di prova;</dd>
<dt>b. </dt>
<dd>deve essere tempestivamente informato il responsabile dell’inchiesta.</dd>
</dl>
<p><sup>2</sup> Il responsabile dell’inchiesta prepara la documentazione di cui al capoverso 1 lettera a e altri documenti sulla fattispecie e chiede al rettore l’avvio del procedimento disciplinare o il non luogo a procedere.</p>
<p><sup>3</sup> L’avvio del procedimento disciplinare è deciso dal rettore.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Procedimento disciplinare </a>
</h6>
<div class="collapseable"> <p><sup>1</sup> All’avvio del procedimento disciplinare il responsabile dell’inchiesta informa tempestivamente le seguenti persone:</p>
<dl>
<dt>a. </dt>
<dd>in caso di infrazione durante la verifica delle prestazioni: il prorettore competente, il direttore degli studi del relativo ciclo di studi e l’esaminatore responsabile, per quanto non sia lui stesso a segnalare l’infrazione disciplinare;</dd>
<dt>b. </dt>
<dd>in caso di infrazione nel quadro del dottorato: il responsabile del dottorato.</dd>
</dl>
<p><sup>2</sup> Il responsabile dell’inchiesta può, se necessario, coinvolgere altre persone in qualità di specialisti, in particolare in caso di comportamento disonesto durante la verifica delle prestazioni.</p>
<p><sup>3</sup> Il rettore decide se convocare il comitato disciplinare per il procedimento disciplinare.</p>
<p><sup>4</sup> Il responsabile dell’inchiesta informa il diretto interessato che nei suoi confronti è stato avviato un procedimento disciplinare e lo esorta a prendere posizione in merito alla fattispecie imputatagli e alla questione della sua colpevolezza entro un lasso di tempo adeguato, oralmente o per scritto, nel quadro di un’audizione.</p>
<p><sup>5</sup> In caso di audizione orale, le dichiarazioni della persona interessata vengono annotate in un verbale che le viene sottoposto per controllo e firma.</p>
<p><sup>6</sup> Se per la stessa fattispecie è avviata anche un’istruzione da parte del pubblico ministero, il procedimento disciplinare può essere sospeso; in tal caso il termine di prescrizione è interrotto fino alla chiusura definitiva dell’istruzione o fintanto che non sarà pronunciata una sentenza passata in giudicato.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Riservatezza</a>
</h6>
<div class="collapseable"> <p>Tutte le persone coinvolte nel procedimento disciplinare o informate in merito sono tenute alla riservatezza.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Competenze</a>
</h6>
<div class="collapseable"> <p><sup>1</sup> Il rettore e il comitato disciplinare possono prendere i provvedimenti disciplinari di cui agli articoli 4 capoverso 1 e 5 lettere a e b.</p>
<p><sup>2</sup> I provvedimenti disciplinari di cui all’articolo 5 lettere c–f possono essere presi soltanto dal comitato disciplinare.</p>
<p><sup>3</sup> Se il rettore convoca il comitato disciplinare, è quest’ultimo a prendere i provvedimenti disciplinari.</p>
<p><sup>4</sup> Il rettore può incaricare il prorettore competente di prendere provvedimenti disciplinari a suo nome, sempreché il caso non sia di competenza del comitato disciplinare.</p>
<p><sup>5</sup> Se il comitato disciplinare dispone un provvedimento disciplinare, il rettore emana la relativa decisione attenendosi a quanto deliberato dal comitato.</p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Provvedimento disciplinare</a>
</h6>
<div class="collapseable"> <p><sup>1</sup> Il provvedimento disciplinare è notificato per scritto e sotto forma di decisione. La notifica per via elettronica non è ammessa.</p>
<p><sup>2</sup> Il provvedimento disciplinare deve riportare la motivazione e i rimedi giuridici.</p>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Protezione giuridica</a>
</h6>
<div class="collapseable"> <p>Contro le decisioni prese in base alla presente ordinanza può essere interposto ricorso presso la Commissione di ricorso dei PF entro 30 giorni dalla loro notifica.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Presentazione di rapporti </a>
</h6>
<div class="collapseable"> <p><sup>1</sup> All’inizio di ogni anno accademico, il rettore presenta alla conferenza di studio un rapporto scritto sul numero di procedimenti disciplinari svolti, sul tipo di infrazioni disciplinari esaminate e sui provvedimenti disciplinari adottati nell’anno accademico appena trascorso. </p>
<p><sup>2</sup> Il rapporto è redatto in forma anonimizzata.</p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Responsabilità penale</a>
</h6>
<div class="collapseable"> <p>Se un’infrazione adempie anche la fattispecie di reato secondo il diritto federale o cantonale, il PF di Zurigo sporge denuncia. In caso di reato perseguibile a querela di parte può rinunciare alla denuncia.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5: Disposizioni finali</a>
</h1>
<div class="collapseable">
<article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Abrogazione di un altro atto normativo</a>
</h6>
<div class="collapseable"> <p>Il regolamento disciplinare del PF di Zurigo del 2 novembre 2004<sup><a href="#fn-d6e464" id="fnbck-d6e464">4</a></sup> è abrogato.</p>
<div class="footnotes"><p id="fn-d6e464"><sup><a href="#fnbck-d6e464">4</a></sup> [<a href="https://fedlex.data.admin.ch/eli/oc/2004/813" target="_blank">RU <b>2004</b> 5287</a>]</p></div>
</div></article><article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>Art. 22</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° novembre 2021.<sup><a href="#fn-d6e483" id="fnbck-d6e483">5</a></sup></p>
<p></p>
<div class="footnotes"><p id="fn-d6e483"><sup><a href="#fnbck-d6e483">5</a></sup> Correzione del 22 apr. 2021 (<a href="https://fedlex.data.admin.ch/eli/oc/2021/236" target="_blank">RU <b>2021</b> 236</a>).</p></div>
</div></article>
</div></section></main>
</div></body>
</html>
