<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-547-20200801-it-docx</title>
</head>
<body><div id="lawcontent">
<div id="preface">
<!--173.320.6 --><p class="srnummer ">173.320.6 </p>
<h1 class="erlasstitel botschafttitel ">Regolamento d’esecuzione<br>del Tribunale amministrativo federale sulla <br>comunicazione elettronica con le parti</h1>
<h2 class="erlasskurztitel ">(CE-TAF)</h2>
<p>del 16 giugno 2020 (Stato 1° agosto 2020)</p>
</div>
<div id="preamble">
<p>Il Tribunale amministrativo federale,</p>
<p>visto l’articolo 16 capoverso 1 lettera a della legge del 17 giugno 2005<sup><a href="#fn-d6e23" id="fnbck-d6e23">1</a></sup> sul Tribunale amministrativo federale; <br>in esecuzione degli articoli 11<i>b</i> capoverso 2, 21<i>a</i> capoverso 4 e 34 capoverso 1<sup>bis</sup> della legge federale del 20 dicembre 1968<sup><a href="#fn-d6e41" id="fnbck-d6e41">2</a></sup> sulla procedura amministrativa (PA), </p>
<p>adotta il seguente regolamento:</p>
<div class="footnotes">
<p id="fn-d6e23"><sup><a href="#fnbck-d6e23">1</a></sup><sup></sup>  <a href="https://fedlex.data.admin.ch/eli/cc/2006/352" target="_blank">RS <b>173.32</b></a></p>
<p id="fn-d6e41"><sup><a href="#fnbck-d6e41">2</a></sup><sup></sup> <a href="https://fedlex.data.admin.ch/eli/cc/1969/737_757_755" target="_blank">RS <b>172.021</b></a></p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto e campo di applicazione</a>
</h6>
<div class="collapseable"> <p><sup>1</sup> Il presente regolamento definisce le modalità della comunicazione elettronica fra le parti e il Tribunale amministrativo federale nell’ambito del campo di applicazione della PA.</p>
<p><sup>2</sup> Sono fatte salve le disposizioni previste da leggi speciali e i trattati internazionali.</p>
<p><sup>3</sup> Salvo disposizioni speciali del presente regolamento, si applica per analogia l’ordinanza del 18 giugno 2010<sup><a href="#fn-d6e69" id="fnbck-d6e69">3</a></sup> sulla comunicazione per via elettronica nell’ambito dei procedimenti amministrativi. </p>
<div class="footnotes"><p id="fn-d6e69"><sup><a href="#fnbck-d6e69">3</a></sup><sup></sup>  <a href="https://fedlex.data.admin.ch/eli/cc/2010/408" target="_blank">RS <b>172.021.2</b></a></p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Definizioni</a>
</h6>
<div class="collapseable"> <p>Nel presente regolamento si intende per:</p>
<dl>
<dt>a. </dt>
<dd>
<i>comunicazione elettronica: </i>qualsiasi comunicazione non orale, a prescindere dal modo in cui è designata e dal suo contenuto formale o materiale, che è riferita a un procedimento, è soggetta all’obbligo di gestione degli atti e può essere trasmessa per via elettronica al tribunale o dal tribunale alle parti conformemente al diritto vigente;</dd>
<dt>b. </dt>
<dd>
<i>atto giudiziario</i>: in particolare le sentenze, i dispositivi, le decisioni e le comunicazioni del Tribunale amministrativo federale in relazione a un procedimento;</dd>
<dt>c. </dt>
<dd>
<i>atto elettronico:</i> qualsiasi comunicazione trasmessa da una parte al Tribunale amministrativo federale ai sensi della lettera a;</dd>
<dt>d. </dt>
<dd>
<i>piattaforma di trasmissione riconosciuta: </i>le piattaforme riconosciute per la trasmissione elettronica sicura in ambito procedurale conformemente all’ordinanza del 16 settembre 2014<sup><a href="#fn-d6e110" id="fnbck-d6e110">4</a></sup> sul riconoscimento di piattaforme di trasmissione;<i> </i>
</dd>
<dt>e. </dt>
<dd>
<i>firma elettronica qualificata: </i>la firma elettronica qualificata ai sensi della legge federale del 18 marzo 2016<sup><a href="#fn-d6e125" id="fnbck-d6e125">5</a></sup> sulla firma elettronica.<i> </i>
</dd>
</dl>
<div class="footnotes">
<p id="fn-d6e110"><sup><a href="#fnbck-d6e110">4</a></sup><sup></sup> <a href="https://fedlex.data.admin.ch/eli/cc/2014/523" target="_blank">RS <b>272.11</b></a></p>
<p id="fn-d6e125"><sup><a href="#fnbck-d6e125">5</a></sup><sup></sup> <a href="https://fedlex.data.admin.ch/eli/cc/2016/752" target="_blank">RS <b>943.03</b></a></p>
</div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Piattaforma di trasmissione e indirizzo elettronico ufficiale</a>
</h6>
<div class="collapseable"> <p><sup>1</sup> Le parti che intendono trasmettere per via elettronica i loro atti al Tribunale amministrativo federale devono registrarsi su una piattaforma di trasmissione riconosciuta.</p>
<p><sup>2</sup> Gli atti elettronici e i relativi allegati devono essere imperativamente inviati mediate una piattaforma di trasmissione riconosciuta all’indirizzo elettronico ufficiale del Tribunale amministrativo federale designato dal Segretariato generale conformemente all’allegato.</p>
<p><sup>3</sup> In virtù dell’articolo 11<i>b</i> capoverso 1 PA e dell’articolo 9 del presente regolamento, le parti che trasmettono i loro atti per via elettronica sono tenute a comunicare al Tribunale amministrativo federale il proprio domicilio o la propria sede in Svizzera o, se sono domiciliate all’estero, devono indicare il loro recapito in Svizzera. Se il diritto internazionale o le autorità estere competenti autorizzano l’autorità a notificare documenti direttamente nello Stato in questione, è sufficiente che indichino un recapito all’estero.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Firma</a>
</h6>
<div class="collapseable"> <p>Gli atti elettronici, in particolare i documenti che necessitano di una firma, devono essere muniti della firma elettronica qualificata della parte o del suo patrocinatore.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Formato e volume di dati</a>
</h6>
<div class="collapseable"> <p><sup>1</sup> Le parti inviano al Tribunale amministrativo federale i loro atti elettronici e gli allegati nel formato definito dal Segretariato generale conformemente all’allegato.</p>
<p><sup>2</sup> Il volume massimo di dati è definito dalle specifiche della piattaforma di trasmissione. Gli atti elettronici che vengono respinti a causa del superamento di tale limite si considerano non inoltrati.</p>
<p><sup>3</sup> Gli atti elettronici che superano il volume massimo di dati secondo il capoverso 2 devono essere frazionati e inoltrati tempestivamente in più invii parziali designati in quanto tali e numerati in ordine cronologico.</p>
<p><sup>4</sup> Le parti possono continuare a trasmettere i loro atti entro il termine fissato come previsto nell’articolo 21 PA, segnatamente consegnandoli a un ufficio postale o a una rappresentanza diplomatica o consolare svizzera.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Rispetto dei termini</a>
</h6>
<div class="collapseable"> <p><sup>1</sup> Il momento determinante per il rispetto di un termine è quello in cui la piattaforma di trasmissione utilizzata dalle parti in un procedimento rilascia la ricevuta che attesta la ricezione dell’atto a destinazione dell’autorità (ricevuta di consegna).</p>
<p><sup>2</sup> Il rilascio di una ricevuta di consegna ai sensi del capoverso 1 e conformemente all’articolo 21<i>a</i> capoverso 3 PA è assoggettato alle condizioni definite dalla piattaforma di trasmissione. In caso di dubbio, l’onere della prova della trasmissione tempestiva incombe alla parte.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Inoltro successivo in forma cartacea</a>
</h6>
<div class="collapseable"> <p>Il Tribunale amministrativo federale può esigere, per ragioni tecniche, l’inoltro successivo di atti e allegati in forma cartacea, in particolare se non è in grado di stamparli, se i documenti non sono leggibili o se l’originale cartaceo dei documenti carta è necessario per l’assunzione delle prove.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Esclusione della responsabilità</a>
</h6>
<div class="collapseable"> <p>Il Tribunale amministrativo federale esclude ogni responsabilità nel caso in cui la piattaforma di trasmissione riconosciuta non confermi la ricezione entro il termine fissato. L’esclusione della responsabilità vale tanto per la connessione alla piattaforma quanto per la piattaforma stessa.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Invio e notificazione di atti giudiziari</a>
</h6>
<div class="collapseable"> <p>La notificazione e l’invio di atti giudiziari alle parti sono effettuati in forma non elettronica, di norma per posta, tramite una rappresentanza svizzera all’estero o mediante pubblicazione nel Foglio federale.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> <b></b>Modifica dell’allegato</a>
</h6>
<div class="collapseable"> <p>Il segretariato generale è abilitato ad adeguare l’allegato (indirizzo elettronico ufficiale e formato).</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Entrata in vigore</a>
</h6>
<div class="collapseable"> <p>Il presente regolamento entra in vigore il 1° agosto 2020.</p>
</div></article></main><div id="annex"><section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">Allegato</a>
</h1>
<div class="collapseable">
<p>(art. 3 cpv. 2 e 5 cpv. 1)</p>
<section id="lvl_u1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_u1/lvl_u1">Indirizzo elettronico ufficiale e formato</a>
</h2>
<div class="collapseable">
<section id="lvl_u1/lvl_u1/lvl_1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_u1/lvl_u1/lvl_1">1 Indirizzo elettronico ufficiale </a>
</h3>
<div class="collapseable"> <p>L’indirizzo elettronico ufficiale del Tribunale amministrativo federale è il seguente:</p>
<p class=" man-font-style-italic ">kanzlei@bvger.admin.ch</p>
</div></section><section id="lvl_u1/lvl_u1/lvl_2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#lvl_u1/lvl_u1/lvl_2">2 Formati</a>
</h3>
<div class="collapseable"> <p>Gli atti elettronici e i relativi allegati devono essere inoltrati nel seguente formato:</p>
<p class=" man-font-style-italic ">PDF</p>
</div></section>
</div></section>
</div></section></div>
</div></body>
</html>
