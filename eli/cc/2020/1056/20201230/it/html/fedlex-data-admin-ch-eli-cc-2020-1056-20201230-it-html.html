<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-1056-20201230-it-docx</title>
</head>
<body><div id="lawcontent">
<div id="preface">
<!--701 --><p class="srnummer">701 </p>
<h1 class="erlasstitel">Convenzione<br>tra Confederazione, Cantoni, città e Comuni<br>sulla Conferenza tripartita (CT)</h1>
<?del-struct abstand18pt><p>del 28 ottobre 2020 (Stato 30  dicembre 2020)</p>
</div>
<div id="preamble"></div>
<main id="maintext"><section id="lvl_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_1">1 Obiettivi </a>
</h1>
<div class="collapseable"> <p>La Conferenza tripartita:</p>
<dl>
<dt>a.</dt>
<dd>promuove la collaborazione tra la Confederazione, i Cantoni, le città e i Comuni così come tra gli spazi urbani e rurali;</dd>
<dt>b.</dt>
<dd>affronta temi di rilevanza territoriale che rivestono un interesse per tutto il Paese e riguardano in modo rilevante tutti e tre i livelli statali;</dd>
<dt>c.</dt>
<dd>concorre a sviluppare una politica comune per gli agglomerati, gli spazi rurali e le regioni di montagna; nel farlo, tiene conto delle esigenze specifiche dei diversi spazi.</dd>
</dl>
</div></section><section id="lvl_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_2">2 Enti responsabili </a>
</h1>
<div class="collapseable"> <p>Gli enti responsabili della Conferenza tripartita sono la Confederazione, i Cantoni, le città e i Comuni. Sono rappresentati dai seguenti organi o organizzazioni:</p>
<dl>
<dt>a.</dt>
<dd>la Confederazione: dal Consiglio federale;</dd>
<dt>b.</dt>
<dd>i Cantoni: dalla Conferenza dei Governi cantonali (CdC);</dd>
<dt>c.</dt>
<dd>le città e i Comuni: dall’Unione delle città svizzere (UCS) e dall’Associa­zione dei Comuni svizzeri (ACS).</dd>
</dl>
</div></section><section id="lvl_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_3">3 Attività </a>
</h1>
<div class="collapseable"> <p>La Conferenza tripartita:</p>
<dl>
<dt>a.</dt>
<dd>rende possibile uno scambio periodico di informazioni e opinioni tra i suoi enti responsabili;</dd>
<dt>b.</dt>
<dd>discute e valuta la necessità d’agire nei singoli ambiti specifici, definisce le priorità di lavoro e avvia mandati comuni;</dd>
<dt>c.</dt>
<dd>elabora posizioni e strategie comuni ed emana raccomandazioni rivolte ai suoi enti responsabili e ad altri soggetti interessati;</dd>
<dt>d.</dt>
<dd>informa le cerchie coinvolte e interessate sui risultati delle sue attività.</dd>
</dl>
</div></section><section id="lvl_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_4">4 Organi </a>
</h1>
<div class="collapseable"> <section id="lvl_4/lvl_d577e7"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e7">4.1 Principio </a>
</h2>
<div class="collapseable"> <p>Gli enti responsabili garantiscono un’equa rappresentanza degli spazi urbani e degli spazi rurali nelle proprie delegazioni.</p>
</div></section><section id="lvl_4/lvl_d577e8"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e8">4.2 Plenum </a>
</h2>
<div class="collapseable"> <p>4.2.1 Il plenum è l’organo supremo della Conferenza tripartita. </p>
<p>4.2.2 Il plenum si compone di delegazioni politiche degli enti responsabili. Il Consiglio federale può farsi rappresentare dal Cancelliere della Confederazione.</p>
<p>4.2.3 Nel plenum ogni ente responsabile ha a disposizione otto seggi; le delegazioni delle città e dei Comuni dispongono complessivamente di otto seggi.</p>
<p>4.2.4 Il plenum si riunisce almeno due volte all’anno.</p>
</div></section><section id="lvl_4/lvl_d577e9"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e9">4.3 Comitato dei presidenti delle delegazioni </a>
</h2>
<div class="collapseable"> <p>4.3.1 Il comitato dei presidenti delle delegazioni si riunisce quando necessario e discute in particolare gli affari del plenum.</p>
<p>4.3.2. Il comitato dei presidenti delle delegazioni si compone del presidente e dei capi delle delegazioni; le delegazioni delle città e dei Comuni hanno ciascuna un seggio.</p>
</div></section><section id="lvl_4/lvl_d577e10"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e10">4.4 Presidenza </a>
</h2>
<div class="collapseable"> <p>4.4.1 Il presidente dirige il plenum e il comitato dei presidenti delle delegazioni.</p>
<p>4.4.2 Il presidente è un rappresentante della CdC.</p>
<p>4.4.3 Se un consigliere federale partecipa a una riunione, ne assume la copresidenza.</p>
</div></section><section id="lvl_4/lvl_d577e11"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e11">4.5 Gruppo di lavoro tecnico tripartito </a>
</h2>
<div class="collapseable"> <p>4.5.1 Il gruppo di lavoro tecnico tripartito si occupa degli affari correnti e prepara le riunioni del plenum.</p>
<p>4.5.2 Il gruppo di lavoro tecnico tripartito si compone di delegazioni degli enti responsabili. Ogni ente responsabile ha a disposizione sei seggi; le delegazioni delle città e dei Comuni dispongono complessivamente di sei seggi.</p>
<p>4.5.3 Il presidente del gruppo di lavoro tecnico tripartito è un rappresentante della CdC.</p>
<p>4.5.4 Il gruppo di lavoro tecnico tripartito può istituire sottogruppi di lavoro incaricandoli di affrontare questioni specifiche. I rappresentanti delle cerchie coinvolte e interessate possono partecipare a determinati progetti.</p>
<p>4.5.5 Il gruppo di lavoro tecnico tripartito si riunisce almeno due volte all’anno.</p>
</div></section><section id="lvl_4/lvl_d577e12"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_4/lvl_d577e12">4.6 Segretariato </a>
</h2>
<div class="collapseable"> <p>Il segretariato della Conferenza tripartita è assicurato dalla CdC. I servizi del segretariato sono disciplinati in una convenzione sulle prestazioni tra la Conferenza tripartita e la CdC.</p>
</div></section>
</div></section><section id="lvl_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_5">5 Funzionamento </a>
</h1>
<div class="collapseable"> <p>5.1 Il plenum e il comitato dei presidenti delle delegazioni sono convocati dal presidente. Una delegazione può richiedere la convocazione di una seduta straordinaria.</p>
<p>5.2 Il gruppo di lavoro tecnico tripartito e i sottogruppi di lavoro sono convocati dai rispettivi presidenti.</p>
<p>5.3 Il plenum, il comitato dei presidenti delle delegazioni e il gruppo di lavoro tecnico tripartito si impegnano a giungere a posizioni consensuali.</p>
<p>5.4 Ogni delegazione può sottoporre per discussione al plenum gli affari finalizzati al raggiungimento degli obiettivi di cui al numero 1. Il plenum valuta la necessità di agire e decide l’iter da seguire.</p>
<p>5.5 Le priorità tematiche della Conferenza tripartita vengono definite di volta in vota in un programma pluriennale approvato dagli enti responsabili.</p>
<p>5.6 La Conferenza tripartita evita sovrapposizioni di competenze con altri attori, quali le conferenze intercantonali dei direttori e le sezioni dell’Unione delle città svizzere.</p>
</div></section><section id="lvl_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_6">6 Finanziamento </a>
</h1>
<div class="collapseable"> <p>6.1 Le indennità per i rappresentanti degli enti responsabili sono di competenza di questi ultimi.</p>
<p>6.2 I costi per l’organizzazione delle sedute ordinarie e per il segretariato della Conferenza tripartita nonché i costi dei progetti sono assunti dagli enti respon­sabili. I costi non possono superare un tetto annuale massimo di 350 000 franchi.</p>
<p>6.3 La chiave di ripartizione dei costi è la seguente: </p>
<dl>
<dt>Confederazione: 40 per cento;</dt>
<dd></dd>
<dt>Cantoni (CdC): 40 per cento;</dt>
<dd></dd>
<dt>città (UCS): 10 per cento;</dt>
<dd></dd>
<dt>Comuni (ACS): 10 per cento. </dt>
<dd></dd>
</dl>
<p>6.4 In casi eccezionali la chiave di ripartizione può essere modificata per tenere conto di interessi specifici.</p>
<p>6.5 Le domande di crediti supplementari vanno presentate il prima possibile per permettere agli enti responsabili di tenerne conto nel bilancio e nel piano finanziario ordinari. Sono fatte salve le decisioni degli organi finanziari degli enti responsabili.</p>
</div></section><section id="lvl_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_7">7 Entrata in vigore </a>
</h1>
<div class="collapseable"> <p>7.1 La presente Convenzione entra in vigore il giorno della sua firma.</p>
<p>7.2 La presente Convenzione sostituisce la Convenzione del 21 dicembre 2016<sup><a href="#fn-d948e165">1</a></sup> tra Confederazione, Cantoni, città e Comuni sulla Conferenza tripartita (CT).</p>
<p>Berna, 30 dicembre 2020</p>
<p>In nome del Consiglio federale svizzero:</p>
<p>La presidente della Confederazione,</p>
<p>Simonetta Sommaruga</p>
<p>In nome dei Cantoni:</p>
<p>Il presidente della Conferenza dei Governi cantonali,</p>
<p>Christian Rathgeb, presidente del Governo grigionese </p>
<p>In nome delle città:</p>
<p>Il presidente dell’Unione delle città svizzere,</p>
<p>Kurt Fluri, consigliere nazionale e sindaco di Soletta</p>
<p>In nome dei Comuni:</p>
<p>Il presidente dell’Associazione dei Comuni svizzeri,</p>
<p>Hannes Germann, consigliere agli Stati</p>
<div class="footnotes"><p id="fn-d948e165"><sup>1</sup>  [<a href="https://fedlex.data.admin.ch/eli/oc/2017/26">RU <b>2017</b> 91</a>]</p></div>
</div></section></main>
</div></body>
</html>
