<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2020-12-20200301-it</title>
</head>
<body><div id="lawcontent">
<div id="preface">
<!--172.327.11 --><p class="srnummer ">172.327.11 </p>
<h1 class="erlasstitel botschafttitel ">Ordinanza del Consiglio dei PF <br>sull’organizzazione della commissione di conciliazione secondo la legge sulla parità dei sessi per il settore dei PF</h1>
<h2 class="erlasskurztitel ">(O CommConc PF)</h2>
<p>del 12 dicembre 2019 (Stato 1° marzo 2020)</p>
</div>
<div id="preamble">
<p>Il Consiglio dei PF,</p>
<p>visto l’articolo 1 capoverso 2 dell’ordinanza del 10 dicembre 2004<sup><a href="#fn-d6e21" id="fnbck-d6e21">1</a></sup> concernente <br>la commissione di conciliazione secondo la legge sulla parità dei sessi,</p>
<p>ordina:</p>
<div class="footnotes"><p id="fn-d6e21"><sup><a href="#fnbck-d6e21">1</a></sup> <a href="https://fedlex.data.admin.ch/eli/cc/2005/124" target="_blank">RS <b>172.327.1</b></a></p></div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Campo d’applicazione</a>
</h6>
<div class="collapseable"> <p>La presente ordinanza disciplina l’organizzazione della commissione di conciliazione secondo la legge federale del 24 marzo 1995<sup><a href="#fn-d6e43" id="fnbck-d6e43">2</a></sup> sulla parità dei sessi per:</p>
<dl>
<dt>a. </dt>
<dd>il personale del settore dei PF secondo l’articolo 1 dell’ordinanza del 15 marzo 2001<sup><a href="#fn-d6e56" id="fnbck-d6e56">3</a></sup> sul personale del settore dei PF; e</dd>
<dt>b. </dt>
<dd>i professori dei due PF secondo l’articolo 1 capoverso 1 dell’ordinanza del 18 settembre 2003<sup><a href="#fn-d6e68" id="fnbck-d6e68">4</a></sup> sul corpo professorale dei PF.</dd>
</dl>
<div class="footnotes">
<p id="fn-d6e43"><sup><a href="#fnbck-d6e43">2</a></sup> <a href="https://fedlex.data.admin.ch/eli/cc/1996/1498_1498_1498" target="_blank">RS <b>151.1</b></a></p>
<p id="fn-d6e56"><sup><a href="#fnbck-d6e56">3</a></sup> <a href="https://fedlex.data.admin.ch/eli/cc/2001/279" target="_blank">RS<b> 172.220.113</b></a></p>
<p id="fn-d6e68"><sup><a href="#fnbck-d6e68">4</a></sup> <a href="https://fedlex.data.admin.ch/eli/cc/2003/747" target="_blank">RS<b> 172.220.113.40</b></a></p>
</div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Statuto</a>
</h6>
<div class="collapseable"> <p><sup>1</sup> La commissione di conciliazione non è tenuta a seguire istruzioni.</p>
<p><sup>2</sup> Sul piano amministrativo è aggregata al Consiglio dei PF, al quale riferisce annualmente.</p>
<p><sup>3</sup> Lo Stato maggiore del Consiglio dei PF tiene la contabilità.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Composizione</a>
</h6>
<div class="collapseable"> <p><sup>1</sup> La commissione di conciliazione si compone di un presidente, quattro ulteriori membri e quattro membri supplenti.</p>
<p><sup>2</sup> I membri e i membri supplenti rappresentano pariteticamente gli istituti del settore dei PF nella loro qualità di datore di lavoro, da un lato, e il rispettivo personale, corpo professorale compreso, dall’altro.</p>
<p><sup>3</sup> La commissione di conciliazione consta dello stesso numero di donne e di uomini nelle funzioni di membri e membri supplenti.</p>
<p><sup>4</sup> Le comunità linguistiche sono adeguatamente rappresentate.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Eleggibilità</a>
</h6>
<div class="collapseable"> <p><sup>1</sup> I membri della commissione di conciliazione hanno familiarità con le questioni riguardanti la parità dei sessi e dispongono di conoscenze in materia di risorse umane, diritto del lavoro, diritto del personale federale nonché in materia di scienza del lavoro.</p>
<p><sup>2</sup> Il presidente dispone inoltre di una formazione giuridica e, preferibilmente, di esperienza in materia di mediazione. </p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Nomina e durata del mandato</a>
</h6>
<div class="collapseable"> <p><sup>1</sup> Il Consiglio dei PF nomina il presidente nonché i due membri e i due membri supplenti che rappresentano gli interessi del datore di lavoro. I due PF e gli istituti di ricerca possono sottoporgli le loro proposte di nomina.</p>
<p><sup>2</sup> Il Consiglio dei PF può designare un sostituto del presidente in caso di impedimento o ricusazione di quest’ultimo.</p>
<p><sup>3</sup> I due membri e i due membri supplenti che rappresentano il personale sono nominati dalle organizzazioni del personale del settore dei PF riconosciute che, per statuto, ne difendono gli interessi.</p>
<p><sup>4</sup> Lo Stato maggiore del Consiglio dei PF coordina la preparazione delle nomine. Provvede affinché le due parità di cui all’articolo 3 capoversi 2 e 3 siano rispettate e le comunità linguistiche siano adeguatamente rappresentate.</p>
<p><sup>5</sup> La durata del mandato del presidente, degli ulteriori membri e dei membri supplenti della commissione di conciliazione è di quattro anni. Essa coincide con la legislatura del Consiglio nazionale. Il mandato inizia il 1° gennaio e termina il 31 dicembre.</p>
<p><sup>6</sup> La durata complessiva della funzione del presidente, degli ulteriori membri e dei membri supplenti è limitata a 12 anni; il mandato termina alla fine dell’anno civile corrispondente.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Indennità</a>
</h6>
<div class="collapseable"> <p><sup>1</sup> Per le attività svolte in seno alla commissione di conciliazione i membri e i membri supplenti hanno diritto a una diaria di 300 franchi. I membri e membri supplenti che sono impiegati nel settore dei PF non percepiscono indennità.</p>
<p><sup>2</sup> La diaria del presidente è maggiorata del 25 per cento. In casi eccezionali motivati, il Consiglio dei PF può accordare al presidente al massimo una diaria doppia.</p>
<p><sup>3</sup> L’autorità competente può accordare al massimo 16 diarie supplementari all’anno al presidente o a un ulteriore membro che, al di fuori delle sedute e delle ispezioni, risulta impegnato considerevolmente nello studio di atti o rapporti o nella preparazione di relazioni.</p>
<p><sup>4</sup> Nessuno può percepire più di una diaria per lo stesso giorno, anche se ha svolto compiti diversi o da conteggiare separatamente.</p>
<p><sup>5</sup> Gli importi delle diarie non sono adattati al rincaro.</p>
<p><sup>6</sup> Dalle diarie sono dedotti i contributi AVS/AI/IPG e AD.</p>
<p><sup>7</sup> Il rimborso delle spese sostenute dal presidente, dagli ulteriori membri e dai membri supplenti della commissione di conciliazione è disciplinato dalle corrispondenti disposizioni applicabili al personale del settore dei PF. </p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Segretariato</a>
</h6>
<div class="collapseable"> <p><sup>1</sup> Il presidente gestisce il segretariato sulla base di un mandato. Può designare un segretario incaricato di svolgere lavori amministrativi e redigere i verbali.</p>
<p><sup>2</sup> I lavori di segretariato sono indennizzati in funzione delle spese che generano. L’indennità è disciplinata in un contratto tra il Consiglio dei PF e il presidente della commissione. </p>
<p><sup>3</sup> Il presidente e la persona incaricata dei lavori di segretariato non percepiscono alcuna indennità supplementare per la gestione del segretariato e i lavori di segretariato se sono già impiegati nel settore dei PF.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Procedura</a>
</h6>
<div class="collapseable"> <p>La procedura è retta per analogia dalle disposizioni della sezione 3 dell’ordinanza del 10 dicembre 2004 concernente la commissione di conciliazione secondo la legge sulla parità dei sessi. </p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Disposizione transitoria</a>
</h6>
<div class="collapseable"> <p>Il primo mandato dei membri della Commissione di conciliazione termina il 31 dicembre 2023.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° marzo 2020.</p>
<p></p>
</div></article></main>
</div></body>
</html>
