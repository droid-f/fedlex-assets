<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2005-499-20150701-it-docx</title>
</head>
<body><div id="lawcontent">
<div id="preface">
<!--814.812.32 --><p class="srnummer ">814.812.32 </p>
<h1 class="erlasstitel botschafttitel ">Ordinanza del DFI <br>concernente l’autorizzazione speciale per la lotta <br>antiparassitaria in generale</h1>
<h2 class="erlasskurztitel ">(OALPar)</h2>
<p>del 28 giugno 2005 (Stato 1° luglio 2015)</p>
</div>
<div id="preamble">
<p>Il Dipartimento federale dell’interno (DFI),</p>
<p>visti gli articoli 7 capoverso 3, 8 capoversi 3 e 4, 12 capoversi 3 e 4 nonché 23 capoverso 1 dell’ordinanza del 18 maggio 2005<sup><a href="#fn-d6e23" id="fnbck-d6e23">1</a></sup> sulla riduzione dei rischi inerenti ai prodotti chimici (ORRPChim),</p>
<p>ordina:</p>
<div class="footnotes"><p id="fn-d6e23"><sup><a href="#fnbck-d6e23">1</a></sup> <a href="https://fedlex.data.admin.ch/eli/cc/2005/478" target="_blank">RS <b>814.81</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Necessità e condizioni</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Necessità</a>
</h6>
<div class="collapseable"> <p><sup>1</sup> Chi, per conto di terzi, impiega a titolo professionale o commerciale uno dei seguenti prodotti antiparassitari per combattere i parassiti, sempre che detti prodotti non siano impiegati come fumiganti, necessita di un’autorizzazione speciale secondo la presente ordinanza:</p>
<dl>
<dt>a. </dt>
<dd>prodotti biocidi dei seguenti tipi di prodotto secondo l’allegato 10 dell’ordinanza del 18 maggio 2005<sup><a href="#fn-d6e51" id="fnbck-d6e51">2</a></sup> sui biocidi:<dl>
<dt>1. </dt>
<dd>rodenticidi (tipo di prodotto 14),</dd>
<dt>2. </dt>
<dd>insetticidi, acaricidi o prodotti destinati al controllo degli altri artropodi (tipo di prodotto 18);</dd>
</dl>
</dd>
<dt>b. </dt>
<dd>prodotti fitosanitari per la protezione dei raccolti.</dd>
</dl>
<p><sup>2</sup> Chi impiega solo alcuni dei prodotti antiparassitari di cui al capoverso 1 necessita unicamente di un’autorizzazione speciale limitata a tali prodotti.</p>
<p><sup>3</sup> Le persone che non sono titolari di un’autorizzazione speciale per la lotta antiparassitaria in generale possono impiegare prodotti antiparassitari di cui ai capoversi 1 e 2 solo se, sul posto, sono o sono stati assistiti da un titolare di questa autorizzazione speciale.<sup><a href="#fn-d6e75" id="fnbck-d6e75">3</a></sup></p>
<div class="footnotes">
<p id="fn-d6e51"><sup><a href="#fnbck-d6e51">2</a></sup> <a href="https://fedlex.data.admin.ch/eli/cc/2005/468" target="_blank">RS <b>813.12</b></a></p>
<p id="fn-d6e75"><sup><a href="#fnbck-d6e75">3</a></sup> Nuovo testo giusta il n. I dell’O del DFI del 5 giu. 2015, in vigore dal 1° lug. 2015 (<a href="https://fedlex.data.admin.ch/eli/oc/2015/370" target="_blank">RU <b>2015 </b>2001</a>).</p>
</div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Capacità e conoscenze necessarie e loro attestazione</a>
</h6>
<div class="collapseable"> <p><sup>1</sup> L’autorizzazione speciale è concessa a una persona che possiede le capacità e le conoscenze necessarie conformemente all’allegato 1.</p>
<p><sup>2</sup> Se l’autorizzazione speciale è limitata secondo l’articolo 1 capoverso 2, sono richieste capacità e conoscenze limitate ai prodotti in questione.</p>
<p><sup>3</sup> Le capacità e conoscenze necessarie sono reputate acquisite se la persona ha superato l’esame tecnico di cui all’articolo 3.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Esame tecnico</a>
</h1>
<div class="collapseable"><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p><sup>1</sup> L’esame tecnico ha lo scopo di stabilire se i candidati possiedano le capacità e le conoscenze necessarie secondo l’allegato 1 per ottenere un’autorizzazione speciale.</p>
<p><sup>2</sup> L’esame tecnico è disciplinato nell’allegato 2.</p>
</div></article></div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Qualifiche equivalenti</a>
</h1>
<div class="collapseable">
<article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Diplomi rilasciati da scuole e istituti di formazione professionale</a>
</h6>
<div class="collapseable"> <p><sup>1</sup> Un determinato diploma è considerato equivalente a un’autorizzazione speciale se adempie i requisiti della presente ordinanza.</p>
<p><sup>2</sup> L’Ufficio federale della sanità pubblica (UFSP) decide in merito all’equivalenza dei diplomi su domanda di una scuola o di un istituto di formazione professionale.</p>
<p><sup>3</sup> Alla domanda devono essere allegati il piano di studi e il regolamento d’esame.</p>
<p><sup>4</sup> Il certificato di diploma relativo a una formazione riconosciuta come equivalente ha valore di autorizzazione speciale.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a><sup><a href="#fn-d6e137" id="fnbck-d6e137">4</a></sup>
</h6>
<div class="collapseable"><div class="footnotes"><p id="fn-d6e137"><sup><a href="#fnbck-d6e137">4</a></sup> Abrogato dal n. I dell’O del DFI del 9 dic. 2008, con effetto dal 1° feb. 2009 (<a href="https://fedlex.data.admin.ch/eli/oc/2009/77" target="_blank">RU <b>2009</b> 449</a>).</p></div></div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Autorizzazioni speciali equiparate</a>
</h6>
<div class="collapseable"> <p>Le autorizzazioni speciali di Stati membri dell’Unione europea (UE) e dell’Associazione europea di libero scambio (AELS) sono equiparate alle autorizzazioni speciali svizzere.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Esperienza professionale sufficiente</a>
</h6>
<div class="collapseable"> <p><sup>1</sup> Un’esperienza professionale è ritenuta sufficiente se adempie i requisiti di cui all’allegato 3.</p>
<p><sup>2</sup> L’UFSP, su richiesta, riconosce a una persona un’esperienza professionale sufficiente se gli viene sottoposta una documentazione scritta pertinente da parte della Svizzera oppure se tale esperienza è avallata da una conferma ufficiale di uno Stato membro dell’UE o dell’AELS.</p>
<p><sup>2bis</sup> A tal fine, l’UFSP sente le autorità d’esecuzione cantonali.<sup><a href="#fn-d6e173" id="fnbck-d6e173">5</a></sup></p>
<p><sup>3</sup> Una conferma dell’UFSP circa il possesso di una sufficiente esperienza professionale nell’ambito dell’impiego a titolo professionale o commerciale di prodotti antiparassitari per conto di terzi equivale a un’autorizzazione speciale. </p>
<div class="footnotes"><p id="fn-d6e173"><sup><a href="#fnbck-d6e173">5</a></sup> Introdotto dal n. I dell’O del DFI del 9 dic. 2008, in vigore dal 1° feb. 2009 (<a href="https://fedlex.data.admin.ch/eli/oc/2009/77" target="_blank">RU <b>2009</b> 449</a>).</p></div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Riconoscimento limitato</a>
</h6>
<div class="collapseable"> <p>Se le capacità e le conoscenze riconosciute secondo gli articoli 4–7 sono limitate a uno o più prodotti antiparassitari menzionati nell’articolo 1 capoverso 1, l’autorizzazione speciale è limitata di conseguenza.</p>
</div></article><article id="art_8_a"><a name="a8a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8_a"><b>Art. 8</b><i>a</i></a><sup><a href="#fn-d6e198" id="fnbck-d6e198">6</a></sup><a href="#art_8_a"> Rifiuto del riconoscimento</a>
</h6>
<div class="collapseable"> <p><sup>1</sup> In casi motivati, l’autorità competente può rifiutare di riconoscere le capacità e le conoscenze fatte valere, anche se i requisiti di cui all’articolo 7 sono formalmente adempiti. Ciò vale in particolare se l’autorità competente giunge al convincimento che una persona non dispone delle capacità e conoscenze fatte valere o che non è in grado di applicarle.</p>
<p><sup>2</sup> La persona ha il diritto di essere sentita prima che la decisione sia emessa.</p>
<div class="footnotes"><p id="fn-d6e198"><sup><a href="#fnbck-d6e198">6</a></sup> Introdotto dal n. I dell’O del DFI del 9 dic. 2008, in vigore dal 1° feb. 2009 (<a href="https://fedlex.data.admin.ch/eli/oc/2009/77" target="_blank">RU <b>2009</b> 449</a>).</p></div>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: Compiti dei servizi competenti</a>
</h1>
<div class="collapseable">
<article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Ente responsabile</a>
</h6>
<div class="collapseable"> <p><sup>1</sup> L’ente responsabile dell’organizzazione degli esami tecnici è composto delle associazioni professionali interessate dal profilo tecnico.</p>
<p><sup>2</sup> L’ente responsabile ha segnatamente i seguenti compiti:</p>
<dl>
<dt>a. </dt>
<dd>designa e sorveglia gli organi d’esame;</dd>
<dt>b. </dt>
<dd>coordina gli esami tecnici;</dd>
<dt>c. </dt>
<dd>tiene una statistica degli esami;</dd>
<dt>d. </dt>
<dd>presenta un rapporto annuale all’UFSP.</dd>
</dl>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> <b></b>Organi d’esame</a>
</h6>
<div class="collapseable"> <p>Gli organi d’esame hanno i seguenti compiti:</p>
<dl>
<dt>a. </dt>
<dd>svolgono gli esami;</dd>
<dt>b. </dt>
<dd>designano gli esaminatori;</dd>
<dt>c. </dt>
<dd>rilasciano le autorizzazioni speciali:<dl>
<dt>1. </dt>
<dd>dopo il superamento dell’esame tecnico,</dd>
<dt>2.<sup><a href="#fn-d6e273" id="fnbck-d6e273">7</a></sup> </dt>
<dd>...</dd>
</dl>
</dd>
<dt>d. </dt>
<dd>comunicano al loro ente responsabile l’avvenuto rilascio di autorizzazioni speciali;</dd>
<dt>e. </dt>
<dd>tengono un elenco, che non è reso pubblico, delle autorizzazioni speciali da loro rilasciate.</dd>
</dl>
<div class="footnotes"><p id="fn-d6e273"><sup><a href="#fnbck-d6e273">7</a></sup> Abrogato dal n. I dell’O del DFI del 5 giu. 2015, con effetto dal 1° lug. 2015  (<a href="https://fedlex.data.admin.ch/eli/oc/2015/370" target="_blank">RU <b>2015 </b>2001</a>).</p></div>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> UFSP</a>
</h6>
<div class="collapseable"> <p>L’UFSP ha i seguenti compiti e attribuzioni:</p>
<dl>
<dt>a. </dt>
<dd>sorveglia l’ente responsabile;</dd>
<dt>b. </dt>
<dd>tiene un elenco degli organi d’esame designati dall’ente responsabile;</dd>
<dt>c. </dt>
<dd>decide in merito a domande di riconoscimento di diplomi equivalenti e tiene un elenco dei diplomi riconosciuti come equivalenti;</dd>
<dt>d. </dt>
<dd>rilascia su richiesta un attestato relativo all’esperienza professionale sufficiente acquisita  nell’utilizzazione a titolo professionale o commerciale di prodotti antiparassitari per conto di terzi;</dd>
<dt>e. </dt>
<dd>tiene un elenco, che non è reso pubblico, dei provvedimenti decisi dalle autorità esecutive cantonali conformemente all’articolo 11 capoverso 1 o all’articolo 8 capoverso 5 ORRPChim;</dd>
<dt>f. </dt>
<dd>stabilisce un modello di autorizzazione speciale;</dd>
<dt>g. </dt>
<dd>può istituire una commissione per il rilascio delle autorizzazioni speciali.</dd>
</dl>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Commissione per il rilascio delle autorizzazioni speciali</a>
</h6>
<div class="collapseable"> <p><sup>1</sup> La commissione per il rilascio delle autorizzazioni speciali<b> </b>è composta di esperti dei servizi della Confederazione, segnatamente degli Uffici che prendono parte alla esecuzione, dei servizi cantonali, dell’ente responsabile, del mondo della scienza e dell’economia.</p>
<p><sup>2</sup> La commissione per il rilascio delle autorizzazioni speciali consiglia l’UFSP in merito alle questioni inerenti all’esecuzione della presente ordinanza.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5: Tasse, emolumenti</a>
</h1>
<div class="collapseable"><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b></a>
</h6>
<div class="collapseable">
<p><sup>1</sup> Le tasse per gli esami tecnici sono disciplinate nell’allegato 2 numero 6.</p>
<p><sup>2</sup> Gli emolumenti riscossi per la restante esecuzione della presente ordinanza sono stabiliti secondo l’ordinanza del 18 maggio 2005<sup><a href="#fn-d6e349" id="fnbck-d6e349">8</a></sup> sugli emolumenti in materia di prodotti chimici.</p>
<div class="footnotes"><p id="fn-d6e349"><sup><a href="#fnbck-d6e349">8</a></sup> <a href="https://fedlex.data.admin.ch/eli/cc/2005/469" target="_blank">RS <b>813.153.1</b></a></p></div>
</div></article></div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6: …</a>
</h1>
<div class="collapseable"><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b></a><sup><a href="#fn-d6e362" id="fnbck-d6e362">9</a></sup>
</h6>
<div class="collapseable"><div class="footnotes"><p id="fn-d6e362"><sup><a href="#fnbck-d6e362">9</a></sup> Abrogato dal n. V 12 dell’O del 22 ago. 2007 concernente l’aggiornamento formale del diritto federale, con effetto dal 1° gen. 2008 (<a href="https://fedlex.data.admin.ch/eli/oc/2007/633" target="_blank">RU <b>2007</b> 4477</a>).</p></div></div></article></div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">Sezione 7: Disposizioni finali</a>
</h1>
<div class="collapseable">
<article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b></a><b><sup><a href="#fn-d6e379" id="fnbck-d6e379">10</a></sup></b>
</h6>
<div class="collapseable"><div class="footnotes"><p id="fn-d6e379"><sup><a href="#fnbck-d6e379">10</a></sup> Abrogato dal n. I dell’O del DFI del 5 giu. 2015, con effetto dal 1° lug. 2015  (<a href="https://fedlex.data.admin.ch/eli/oc/2015/370" target="_blank">RU <b>2015 </b>2001</a>).</p></div></div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° agosto 2005.</p>
</div></article>
</div></section></main><div id="annex">
<section id="annex_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_1">Allegato 1</a><i><sup><a href="#fn-d6e404" id="fnbck-d6e404">11</a></sup></i>
</h1>
<div class="footnotes"><p id="fn-d6e404"><sup><a href="#fnbck-d6e404">11</a></sup> Aggiornato dal n. I dell’O del DFI del 5 giu. 2015, in vigore dal 1° lug. 2015  (<a href="https://fedlex.data.admin.ch/eli/oc/2015/370" target="_blank">RU <b>2015 </b>2001</a>).</p></div>
<div class="collapseable">
<p>(art. 2 cpv. 1)</p>
<section id="annex_1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_1/lvl_u1">Capacità e conoscenze richieste</a>
</h2>
<div class="collapseable">
<p>Chi intende ottenere un’autorizzazione speciale ai sensi della presente ordinanza deve possedere per il relativo campo di applicazione le capacità e le conoscenze seguenti:</p>
<section id="annex_1/lvl_u1/lvl_1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_1">1 Fondamenti di tossicologia ed ecologia</a>
</h3>
<div class="collapseable"> <p></p>
<div class="table"><table border="1">
<tr>
<td><dl>
<dt>1.1 </dt>
<dd>Esposizione</dd>
</dl></td>
<td><p>Sapere spiegare le vie attraverso cui sono assorbite le sostanze (orale, dermale, inalativa).</p></td>
</tr>
<tr>
<td><dl>
<dt>1.2 </dt>
<dd>Effetti</dd>
</dl></td>
<td><p>Sapere spiegare i termini e le loro relazioni reciproche: <i>locale, sistemico; acuto, cronico; revers</i><i>i</i><i>bile, irreversibile; assorbimento, distribuzione, metabol</i><i>i</i><i>smo, eliminazione; mutagenico, cancerogeno, dannoso per la capacità riprodu</i><i>t</i><i>tiva.</i></p></td>
</tr>
<tr>
<td><dl>
<dt>1.3 </dt>
<dd>Effetti dei pesticidi</dd>
</dl></td>
<td><p>Sapere spiegare gli effetti tossici sull’uomo e i relativi sintomi causati dai pesticidi più importanti (<i>organo</i><i>fosfati, carbammati, piretroidi, fosfuri, anti</i><i>coagula</i><i>n</i><i>ti</i>).</p></td>
</tr>
<tr>
<td><dl>
<dt>1.4 </dt>
<dd>Dose-effetto</dd>
</dl></td>
<td><p>Sapere illustrare il principio dose-effetto ovvero concentrazione-effetto.</p></td>
</tr>
<tr>
<td><dl>
<dt>1.5 </dt>
<dd>Rischio</dd>
</dl></td>
<td><p>Sapere spiegare la relazione fra pericolosità, esposizione e rischio di una sostanza.</p></td>
</tr>
<tr>
<td><dl>
<dt>1.6 </dt>
<dd>Ecologia</dd>
</dl></td>
<td><p>Sapere spiegare i termini <i>ecologia, ecosistema, spazio vitale, biocenosi, popolazione e organ</i><i>i</i><i>smo.</i></p></td>
</tr>
<tr>
<td><dl>
<dt>1.7 </dt>
<dd>Cicli</dd>
</dl></td>
<td><dl>
<dt>1.7.1  </dt>
<dd>Sapere illustrare, sulla base di un esempio, i cicli delle sostanze e le possibili perturbazioni del principio del ciclo, con relative conseguenze.</dd>
<dt>1.7.2 </dt>
<dd>Sapere descrivere come si comportano i biocidi nella catena alimentare e nell’ambiente ed essere in grado di citare le proprietà delle sostanze ovvero le condizioni ambientali rilevanti a questo riguardo.</dd>
</dl></td>
</tr>
<tr>
<td><dl>
<dt>1.8 </dt>
<dd>Compatibilità ambientale</dd>
</dl></td>
<td><p>Essere in grado di valutare i pesticidi nell’ottica della degradabilità e del loro comportamento nell’ambiente con l’aiuto di strumenti di ausilio decisionale.</p></td>
</tr>
<tr>
<td><dl>
<dt>1.9 </dt>
<dd>Principio di precauzione</dd>
</dl></td>
<td><p>Sapere spiegare il principio di precauzione e la sua importanza per la lotta antiparassitaria («<i>tanto quanto necessario, ma il meno poss</i><i>i</i><i>bile</i>»).</p></td>
</tr>
<tr>
<td><dl>
<dt>1.10 </dt>
<dd>Parassiti</dd>
</dl></td>
<td><p>Sapere citare i più importanti parassiti delle scorte e gli altri parassiti dell’ambiente domestico e delle sue immediate vicinanze. Sapere descrivere la biologia, le abitudini di vita, l’effetto nocivo dei tipi più importanti di parassiti e identificarne alcuni esemplari.</p></td>
</tr>
<tr>
<td><dl>
<dt>1.11 </dt>
<dd>Resistenze</dd>
</dl></td>
<td><p>Sapere illustrare la problematica dell’insorgere delle resistenze in seguito all’impiego di pesticidi (cause, misure preventive).</p></td>
</tr>
<tr>
<td><dl>
<dt>1.12 </dt>
<dd>Animali non bersaglio</dd>
</dl></td>
<td><p>Sapere spiegare situazioni concernenti procedimenti o applicazioni che mettono in pericolo gli animali non bersaglio. Sapere citare le specie di vertebrati interessati e descrivere le specie protette.</p></td>
</tr>
</table></div>
</div></section><section id="annex_1/lvl_u1/lvl_2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_2">2 Legislazione in materia di protezione dell’ambiente, della salute e dei lavoratori</a>
</h3>
<div class="collapseable"> <p></p>
<div class="table"><table border="1">
<tr>
<td><dl>
<dt>2.1 </dt>
<dd>Leggi</dd>
</dl></td>
<td><p>Sapere elencare e illustrare gli obiettivi e i contenuti essenziali delle leggi, delle ordinanze e delle direttive di cui bisogna tenere conto per un’utilizzazione appropriata e sicura dei pesticidi (in particolare i relativi atti normativi nelle legislazioni in materia di prodotti chimici, salute e sicurezza sul lavoro, protezione dell’ambiente e trasporto di merci pericolose).</p></td>
</tr>
<tr>
<td><dl>
<dt>2.2 </dt>
<dd>Schede di dati di sicurezza </dd>
</dl></td>
<td><p>Sapere citare la struttura e i contenuti fondamentali delle schede di dati di sicurezza.</p></td>
</tr>
<tr>
<td><dl>
<dt>2.3 </dt>
<dd>Autorità esecutive</dd>
</dl></td>
<td><p>Sapere citare le autorità esecutive per la protezione della salute, dei lavoratori e dell’ambiente.</p></td>
</tr>
</table></div>
</div></section><section id="annex_1/lvl_u1/lvl_3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_3">3 Misure di protezione dell’ambiente e della salute</a>
</h3>
<div class="collapseable"> <p></p>
<div class="table"><table border="1">
<tr>
<td><dl>
<dt>3.1 </dt>
<dd>Caratterizzazione di proprietà pericolose</dd>
</dl></td>
<td><p>Sapere illustrare la caratterizzazione, i pittogrammi di pericolo, le classi di pericolo e il significato delle indicazioni di pericolo e di sicurezza.</p></td>
</tr>
<tr>
<td><dl>
<dt>3.2 </dt>
<dd>Scheda di dati di sicurezza</dd>
</dl></td>
<td><p>Sapere spiegare e applicare le indicazioni di una scheda di dati di sicurezza; in particolare gli aspetti essenziali concernenti l’immagazzinamento, l’impiego e lo smaltimento dei pesticidi usati nell’azienda.</p></td>
</tr>
<tr>
<td><dl>
<dt>3.3 </dt>
<dd>Analisi dei rischi</dd>
</dl></td>
<td><p>Sapere descrivere i possibili rischi per gli utilizzatori, le persone interessate indirettamente, gli animali non bersaglio o l’ambiente di prodotti, procedimenti e luoghi di impiego selezionati.</p></td>
</tr>
<tr>
<td><dl>
<dt>3.4 </dt>
<dd>Misure organizzative</dd>
</dl></td>
<td><p>Sapere spiegare le misure organizzative adeguate ai mezzi, alla specie animale bersaglio e al luogo bersaglio a protezione delle persone indirettamente interessate (ad es. gli abitanti dell’edificio) e dell’ambiente.</p></td>
</tr>
<tr>
<td><dl>
<dt>3.5 </dt>
<dd>Misure preventive</dd>
</dl></td>
<td><p>Sapere descrivere le misure preventive volte a evitare problemi con gli organismi nocivi.</p></td>
</tr>
<tr>
<td><dl>
<dt>3.6 </dt>
<dd>Sistema IPM</dd>
</dl></td>
<td><p>Saper illustrare il principio della lotta antiparassitaria integrata destinata a ridurre al minimo gli effetti sull’uomo e l’ambiente.</p></td>
</tr>
<tr>
<td><dl>
<dt>3.7 </dt>
<dd>Misure di protezione individuale</dd>
</dl></td>
<td><p>Sapere illustrare le misure igieniche di protezione e l’impiego dell’equipaggiamento personale di protezione (ad es. protezione delle vie respiratorie, indumenti protettivi).</p></td>
</tr>
<tr>
<td><dl>
<dt>3.8 </dt>
<dd>Esami in materia di medicina del lavoro</dd>
</dl></td>
<td><p>Sapere citare i criteri per stabilire la necessità di esami medici per gli operatori addetti alla lotta antiparassitaria.</p></td>
</tr>
<tr>
<td><dl>
<dt>3.9 </dt>
<dd>Monitoraggio</dd>
</dl></td>
<td><p>Sapere citare e illustrare le misure intese a limitare e monitorare le possibili esposizioni ai pesticidi.</p></td>
</tr>
<tr>
<td><dl>
<dt>3.10 </dt>
<dd>Parametri</dd>
</dl></td>
<td><p>Sapere citare e applicare i parametri da sorvegliare (ad es. i valori MAK) e le loro relazioni reciproche.</p></td>
</tr>
<tr>
<td><dl>
<dt>3.11 </dt>
<dd>Riutilizzazione dei locali</dd>
</dl></td>
<td><p>Sapere descrivere i controlli e le misure necessari, secondo i diversi mezzi e procedimenti impiegati, prima di poter riutilizzare i locali trattati.</p></td>
</tr>
<tr>
<td><dl>
<dt>3.12 </dt>
<dd>Incidenti</dd>
</dl></td>
<td><p>Conoscere gli incidenti più importanti in relazione con i pesticidi, le loro cause, i concatenamenti e gli effetti.</p></td>
</tr>
<tr>
<td><dl>
<dt>3.13 </dt>
<dd>Piano di emergenza e segnalazione delle emergenze</dd>
</dl></td>
<td><p>Sapere comprendere e impiegare i piani di allarme e di intervento; sapere elencare i servizi di emergenza e i dati importanti per segnalare un’emergenza (ad es. Centro Svizzero d’Informazione Tossicologica [Tox]).</p></td>
</tr>
<tr>
<td><dl>
<dt>3.14 </dt>
<dd>Precauzioni di pronto soccorso</dd>
</dl></td>
<td><p>Sapere citare gli apparecchi, i medicamenti e le attrezzature da tenere pronti per prestare i primi soccorsi in caso di avvelenamento con determinati pesticidi.</p></td>
</tr>
<tr>
<td><dl>
<dt>3.15 </dt>
<dd>Misure di pronto soccorso</dd>
</dl></td>
<td><p>Sapere elencare le misure di pronto soccorso dopo un avvelenamento con pesticidi e saperle mettere in atto come richiesto in una situazione di emergenza.</p></td>
</tr>
<tr>
<td><dl>
<dt>3.16 </dt>
<dd>Antidoto</dd>
</dl></td>
<td><p>Sapere spiegare il termine <i>antidoto</i> sulla base di un esempio.</p></td>
</tr>
</table></div>
</div></section><section id="annex_1/lvl_u1/lvl_4"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_4">4 Impiego e smaltimento appropriati</a>
</h3>
<div class="collapseable"> <p></p>
<div class="table"><table border="1">
<tr>
<td><dl>
<dt>4.1 </dt>
<dd>Determinazione dell’infestazione e controllo dei risultati</dd>
</dl></td>
<td><p>Sapere descrivere l’impiego di procedimenti diagnostici prima e dopo l’applicazione dei mezzi antiparassitari per determinare l’infestazione ovvero il risultato del trattamento.</p></td>
</tr>
<tr>
<td><dl>
<dt>4.2 </dt>
<dd>Mezzi e procedimenti</dd>
</dl></td>
<td><p>Sapere descrivere i mezzi e i procedimenti per combattere le specie animali bersaglio importanti.</p></td>
</tr>
<tr>
<td><dl>
<dt>4.3 </dt>
<dd>Scelta di mezzi e procedimenti, dosaggio</dd>
</dl></td>
<td><p>Sapere elencare i criteri per la scelta di mezzi, procedimenti e apparecchi e calcolare i dosaggi in base alle dimensioni dello stabile.</p></td>
</tr>
<tr>
<td><dl>
<dt>4.4 </dt>
<dd>Documentazione del trattamento e dei controlli</dd>
</dl></td>
<td><p>Sapere enumerare i dati e i parametri di controllo necessari per la documentazione.</p></td>
</tr>
<tr>
<td><dl>
<dt>4.5 </dt>
<dd>Immagazzinamento</dd>
</dl></td>
<td><p>Sapere descrivere come si immagazzinano in modo appropriato e sicuro i pesticidi.</p></td>
</tr>
<tr>
<td><dl>
<dt>4.6 </dt>
<dd>Smaltimento</dd>
</dl></td>
<td><p>Sapere descrivere come vanno smaltiti i resti dei prodotti, delle soluzioni impiegate e dei liquidi di lavaggio degli apparecchi e di quali prescrizioni bisogna tenere conto. </p></td>
</tr>
</table></div>
</div></section><section id="annex_1/lvl_u1/lvl_5"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_5">5 Apparecchi e loro uso appropriato</a>
</h3>
<div class="collapseable"> <p></p>
<div class="table"><table border="1">
<tr>
<td><dl>
<dt>5.1 </dt>
<dd>Apparecchi</dd>
</dl></td>
<td><p>Sapere citare gli apparecchi più diffusi per la lotta antiparassitaria, spiegarne il funzionamento ed elencarne gli usi. </p></td>
</tr>
<tr>
<td><dl>
<dt>5.2 </dt>
<dd>Manutenzione</dd>
</dl></td>
<td><p>Sapere spiegare ed eseguire la manutenzione e il controllo di funzionamento sulla base di un esempio, con l’ausilio delle istruzioni per l’uso.</p></td>
</tr>
</table></div>
<p></p>
</div></section>
</div></section>
</div></section><section id="annex_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_2">Allegato 2</a>
</h1>
<div class="collapseable">
<p>(art. 3 cpv. 2, 13 cpv. 1)</p>
<section id="annex_2/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_2/lvl_u1">Regolamento concernente gli esami tecnici</a>
</h2>
<div class="collapseable">
<section id="annex_2/lvl_u1/lvl_1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_1"><b>1</b> <b>Oggetto</b></a>
</h3>
<div class="collapseable"> <p>Il presente regolamento definisce l’organizzazione degli esami tecnici (esami) per il conseguimento dell’autorizzazione speciale che abilita alla lotta antiparassitaria in generale, i diritti e gli obblighi dei candidati nonché i compiti dell’ente responsabile e degli organi d’esame in relazione all’organizzazione e allo svolgimento degli esami.</p>
</div></section><section id="annex_2/lvl_u1/lvl_2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_2"><b>2</b> <b>Svolgimento</b></a>
</h3>
<div class="collapseable"> <p>Gli esami sono svolti dagli organi d’esame.</p>
</div></section><section id="annex_2/lvl_u1/lvl_3"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_3"><b>3</b> <b>Periodicità e lingua</b></a>
</h3>
<div class="collapseable"> <p>L’ente responsabile provvede affinché, all’occorrenza, si tengano esami in tedesco, francese o italiano.</p>
</div></section><section id="annex_2/lvl_u1/lvl_4"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_4"><b>4</b> <b>Pubblicazione</b></a>
</h3>
<div class="collapseable"> <p>L’ente responsabile rende note le date degli esami in modo appropriato almeno tre mesi prima del loro svolgimento.</p>
</div></section><section id="annex_2/lvl_u1/lvl_5"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_5"><b>5</b> <b>Iscrizione</b></a>
</h3>
<div class="collapseable"> <p><sup>1</sup> Chi intende prendere parte a un esame deve annunciarsi per scritto o elettronicamente al più tardi due mesi prima e deve versare la tassa al più tardi un mese prima dell’esame.</p>
<p><sup>2</sup> Ai candidati è comunicato entro due settimane dopo la scadenza del termine d’iscrizione se l’esame ha luogo. Assieme a questa comunicazione è inviato loro il regolamento concernente gli esami tecnici.</p>
</div></section><section id="annex_2/lvl_u1/lvl_6"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_6"><b>6</b> <b>Tassa</b></a>
</h3>
<div class="collapseable"> <p><sup>1</sup> La tassa d’esame deve essere tale da non superare i costi. La tassa deve essere ragionevolmente proporzionale all’offerta d’esame.</p>
<p><sup>2</sup> In casi fondati, la tassa può essere totalmente o parzialmente restituita.</p>
</div></section><section id="annex_2/lvl_u1/lvl_7"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_7"><b>7</b> <b>Forma e durata</b></a>
</h3>
<div class="collapseable"> <p><sup>1</sup> L’esame consiste in una parte teorica e in una parte pratica.</p>
<p><sup>2</sup> La parte teorica può essere svolta in forma scritta o orale, oppure in parte scritta e in parte orale.</p>
<p><sup>3</sup> La durata complessiva dell’esame è al minimo di due ore e al massimo di dieci ore.</p>
</div></section><section id="annex_2/lvl_u1/lvl_8"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_8"><b>8</b> <b>Mezzi ausiliari ammessi</b></a>
</h3>
<div class="collapseable"> <p>L’organo d’esame rende noti tempestivamente i mezzi ausiliari ammessi all’esame.</p>
</div></section><section id="annex_2/lvl_u1/lvl_9"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_9"><b>9</b> <b>Svolgimento degli esami orali</b></a>
</h3>
<div class="collapseable"> <p>Gli esami orali devono essere svolti, valutati e verbalizzati da due esaminatori.</p>
</div></section><section id="annex_2/lvl_u1/lvl_10"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_10"><b>10</b> <b>Valutazione</b></a>
</h3>
<div class="collapseable"> <p><sup>1</sup> Gli esaminatori valutano il risultato ottenuto in ogni singola materia di esame mediante note intere o mezze note dal 6 all’1. La nota più alta è 6, quella più bassa 1.</p>
<p><sup>2</sup> L’esame è considerato superato se la nota media raggiunta è almeno 4,0.</p>
<p>3 Gli esami scritti superati di stretta misura o ritenuti insufficienti devono essere valutati da un secondo esaminatore. </p>
</div></section><section id="annex_2/lvl_u1/lvl_11"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_11"><b>11</b> <b>Esclusione</b></a>
</h3>
<div class="collapseable"> <p><sup>1</sup> L’organo d’esame esclude dall’esame in corso i candidati che in una delle materie d’esame utilizzano mezzi ausiliari non ammessi o tentano di ingannare gli esaminatori. </p>
<p><sup>2</sup> In tal caso, l’esame è considerato non superato.</p>
</div></section><section id="annex_2/lvl_u1/lvl_12"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_12"><b>12</b> <b>Rilascio dell’autorizzazione speciale</b></a>
</h3>
<div class="collapseable"> <p>Dopo il superamento dell’esame, alla persona esaminata è rilasciata un’autorizzazione speciale.</p>
</div></section><section id="annex_2/lvl_u1/lvl_13"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_2/lvl_u1/lvl_13"><b>13</b> <b>Diritto di consultazione</b></a>
</h3>
<div class="collapseable"> <p><sup>1</sup> La persona esaminata che non ha superato l’esame può consultare presso l’organo d’esame, entro 20 giorni dalla notifica della decisione, i documenti relativi alla valutazione.</p>
<p><sup>2</sup> L’organo d’esame stabilisce la data per la consultazione; a tal fine tiene conto della disponibilità della persona esaminata.</p>
</div></section>
</div></section>
</div></section><section id="annex_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_3">Allegato 3</a><i><sup><a href="#fn-d6e969" id="fnbck-d6e969">12</a></sup></i>
</h1>
<div class="footnotes"><p id="fn-d6e969"><sup><a href="#fnbck-d6e969">12</a></sup> Aggiornato dal n. I dell’O del DFI del 5 giu. 2015, in vigore dal 1° lug. 2015  (<a href="https://fedlex.data.admin.ch/eli/oc/2015/370" target="_blank">RU <b>2015 </b>2001</a>).</p></div>
<div class="collapseable">
<p>(art. 7 cpv. 1 e 2)</p>
<section id="annex_3/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_3/lvl_u1">Esperienza professionale sufficiente</a>
</h2>
<div class="collapseable">
<p>1.  Chi richiede un attestato all’UFSP in base all’esperienza professionale acquisita in Svizzera o in uno Stato membro dell’UE o dell’AELS, deve adempiere i requisiti fissati nell’articolo 3 della direttiva 74/556/CEE<sup><a href="#fn-d6e984" id="fnbck-d6e984">13</a></sup>.</p>
<p>2.  Per esperienza professionale sufficiente si intende:</p>
<dl>
<dt>a. </dt>
<dd>un’attività svolta per sei anni consecutivi a titolo indipendente o con funzioni dirigenziali presso un’impresa; tale attività non deve essere cessata da più di due anni alla data di presentazione della domanda;</dd>
<dt>b. </dt>
<dd>un’attività svolta per tre anni consecutivi, a titolo indipendente o con funzioni dirigenziali presso un’impresa, qualora il beneficiario sia in possesso, per l’attività in questione, di un certificato di attitudine e di capacità che lo abiliti ad esercitare le attività che comportano l’impiego professionale di sostanze e preparati;</dd>
<dt>c. </dt>
<dd>un’attività svolta per quattro anni consecutivi, a titolo indipendente o con funzioni dirigenziali presso un’impresa, qualora il beneficiario comprovi di aver ricevuto, per l’attività in questione, una formazione precedente, sancita da un certificato riconosciuto dallo Stato o ritenuta pienamente valida da un organismo professionale competente;</dd>
<dt>d. </dt>
<dd>un’attività svolta per quattro anni consecutivi, a titolo dipendente, qualora il beneficiario sia in possesso, per l’attività in questione, di un certificato di attitudine e di capacità che lo abiliti ad esercitare le attività che comportano l’impiego professionale di sostanze e preparati;</dd>
<dt>e. </dt>
<dd>un’attività svolta per cinque anni consecutivi, a titolo dipendente, qualora il beneficiario comprovi di aver ricevuto, per l’attività in questione, una formazione precedente, sancita da un certificato riconosciuto dallo Stato o ritenuta pienamente valida da un organismo professionale competente.</dd>
</dl>
<p>3.  Esercita un’attività con funzioni dirigenziali in un’impresa chi ha svolto in un’azienda industriale o commerciale del settore professionale corrispondente:</p>
<dl>
<dt>a. </dt>
<dd>le mansioni di direttore dell’impresa o di direttore di una succursale;</dd>
<dt>b. </dt>
<dd>le mansioni di sostituto dell’imprenditore o del direttore dell’impresa, se tali mansioni implicavano una responsabilità analoga a quella dell’imprenditore o del direttore sostituiti;</dd>
<dt>c. </dt>
<dd>le mansioni di dirigente con incarichi nel settore commerciale e della distribuzione di prodotti tossici ed è stato responsabile di almeno un settore dell’azienda, o ha svolto le mansioni di dirigente responsabile dell’impiego di detti prodotti.</dd>
</dl>
<p></p>
<div class="footnotes"><p id="fn-d6e984"><sup><a href="#fnbck-d6e984">13</a></sup> Direttiva 74/556/CEE del Consiglio, del 4 giu. 1974, relativa alle modalità delle misure transitorie nel settore delle attività attinenti al commercio e alla distribuzione dei prodotti tossici e alle attività che comportano l’utilizzazione professionale di tali prodotti, comprese le attività di intermediari, GU L 307 del 18.11.1974, pag. 1. </p></div>
</div></section>
</div></section>
</div>
</div></body>
</html>
