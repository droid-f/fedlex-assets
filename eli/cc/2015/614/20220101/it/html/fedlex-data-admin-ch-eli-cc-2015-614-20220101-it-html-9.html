<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--232.211 --><p class="srnummer ">232.211 </p>
<h1 class="erlasstitel botschafttitel ">Ordinanza <br>sulla protezione dello stemma della Svizzera <br>e di altri segni pubblici</h1>
<h2 class="erlasskurztitel ">(Ordinanza sulla protezione degli stemmi, OPSt)</h2>
<p class="erlassdatum ">del 2 settembre 2015 (Stato 1° gennaio 2022)</p>
</div>
<div id="preamble"><div>
<p class="man-template-autor ">Il Consiglio federale svizzero,</p>
<p class="ingress ">vista la legge del 21 giugno 2013<sup><a href="#fn-d7e23" id="fnbck-d7e23">1</a></sup> sulla protezione degli stemmi (LPSt),</p>
<p class="man-template-verb ">ordina:</p>
<div class="footnotes"><p id="fn-d7e23"><sup><a href="#fnbck-d7e23">1</a></sup><sup></sup> <a href="https://fedlex.data.admin.ch/eli/cc/2015/613" target="_blank">RS <b>232.21</b></a></p></div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Competenza</a>
</h6>
<div class="collapseable"><p class="absatz ">L’esecuzione dei compiti amministrativi risultanti dalla LPSt e dalla presente ordinanza spetta all’Istituto federale della proprietà intellettuale (IPI), qualora non sia di competenza di altri enti.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Lingue delle istanze inviate all’IPI</a>
</h6>
<div class="collapseable">
<p class="absatz "><sup>1</sup> Le istanze inviate all’IPI devono essere depositate in una lingua ufficiale della Confederazione.</p>
<p class="absatz "><sup>2</sup> L’IPI può chiedere che i documenti probatori che non sono inoltrati in una lingua ufficiale siano tradotti e che sia attestata l’esattezza della traduzione.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Uso dello stemma della Svizzera</a>
</h6>
<div class="collapseable"><p class="absatz ">Gli enti pubblici autorizzati come pure le organizzazioni e le imprese nel cui logo figura lo stemma della Confederazione Svizzera e che adempiono compiti pubblici in quanto unità rese autonome possono usare il logo anche per contrassegnare prestazioni commerciali fornite nel quadro delle basi legali determinanti.</p></div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Altri emblemi della Confederazione</a>
</h6>
<div class="collapseable">
<p class="absatz ">Sono considerati altri emblemi della Confederazione ai sensi dell’articolo 4 LPSt:</p>
<dl>
<dt>a. </dt>
<dd>le marcature di cui all’allegato 6 numeri 1.1–1.3 dell’ordinanza del 15 febbraio 2006<sup><a href="#fn-d7e76" id="fnbck-d7e76">2</a></sup> sugli strumenti di misurazione (OStrM) e le marcature e i bolli di verificazione definiti dall’Istituto federale di metrologia sulla base dell’allegato 5 numero 2.2 e dell’allegato 7 numero 1.2 OStrM;</dd>
<dt>b. </dt>
<dd>i contrassegni delle quattro classi di precisione per gli strumenti per pesare a funzionamento non automatico definiti dal Dipartimento federale di giustizia e polizia sulla base dell’articolo 33 OStrM;</dd>
<dt>c. </dt>
<dd>i marchi di garanzia secondo l’allegato II numero 1 dell’ordinanza dell’8 maggio 1934<sup><a href="#fn-d7e92" id="fnbck-d7e92">3</a></sup> sul controllo dei metalli preziosi;</dd>
<dt>d. </dt>
<dd>le sigle di accreditamento secondo l’allegato 4 dell’ordinanza del 17 giugno 1996<sup><a href="#fn-d7e105" id="fnbck-d7e105">4</a></sup> sull’accreditamento e sulla designazione.</dd>
</dl>
<div class="footnotes">
<p id="fn-d7e76"><sup><a href="#fnbck-d7e76">2</a></sup><sup></sup> <a href="https://fedlex.data.admin.ch/eli/cc/2006/245" target="_blank">RS <b>941.210</b></a></p>
<p id="fn-d7e92"><sup><a href="#fnbck-d7e92">3</a></sup><sup></sup> <a href="https://fedlex.data.admin.ch/eli/cc/50/363_375_420" target="_blank">RS <b>941.311</b></a></p>
<p id="fn-d7e105"><sup><a href="#fnbck-d7e105">4</a></sup><sup></sup> <a href="https://fedlex.data.admin.ch/eli/cc/1996/1904_1904_1904" target="_blank">RS <b>946.512</b></a></p>
</div>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Contenuto dell’elenco dei segni pubblici protetti</a>
</h6>
<div class="collapseable">
<p class="absatz "><sup>1</sup> L’elenco dei segni pubblici protetti comprende per ogni segno registrato:</p>
<dl>
<dt>a. </dt>
<dd>la riproduzione del segno, eventualmente completata con indicazioni delle proporzioni degli elementi del segno; se si tratta di uno stemma, l’elenco può contenere, al posto della riproduzione del segno, la blasonatura, se del caso accompagnata da una riproduzione a titolo d’esempio del segno;</dd>
<dt>b. </dt>
<dd>la denominazione e l’indirizzo dell’autorità competente dell’ente pubblico al quale appartiene il segno; e </dd>
<dt>c. </dt>
<dd>la specifica se si tratta di uno stemma, una bandiera, un contrassegno ufficiale di controllo o di garanzia oppure di quale altro segno pubblico si tratta.</dd>
</dl>
<p class="absatz "><sup>2</sup> Oltre alle indicazioni di cui al capoverso 1, l’elenco comprende se del caso per ogni segno registrato:</p>
<dl>
<dt>a. </dt>
<dd>la lista di tutti gli elementi del segno, la definizione dei colori del segno e la descrizione della posizione degli elementi;</dd>
<dt>b. </dt>
<dd>il riferimento all’atto normativo che regola il segno;</dd>
<dt>c. </dt>
<dd>il numero di registrazione dei segni depositati da un ente pubblico come marchio collettivo o di garanzia.</dd>
</dl>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Informazioni sul contenuto dell’elenco</a>
</h6>
<div class="collapseable"><p class="absatz ">L’IPI fornisce informazioni sul contenuto dell’elenco.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Intervento dell’Ufficio federale della dogana e della sicurezza dei confini</a><sup><a href="#fn-d7e158" id="fnbck-d7e158">5</a></sup>
</h6>
<div class="collapseable">
<p class="absatz ">L’ Ufficio federale della dogana e della sicurezza dei confini (UDSC) è abilitato a intervenire in caso di introduzione sul territorio doganale o all’asportazione da esso di merce munita illecitamente di un segno pubblico protetto in Svizzera o all’estero incluso l’immagazzinamento di simili merci in un deposito doganale o in un deposito franco doganale.</p>
<div class="footnotes"><p id="fn-d7e158"><sup><a href="#fnbck-d7e158">5</a></sup><sup></sup> La designazione dell’unità amministrativa è adattata in applicazione dell’art. 20 cpv. 2 dell’O del 7 ott. 2015 sulle pubblicazioni ufficiali (<a href="https://fedlex.data.admin.ch/eli/cc/2015/670" target="_blank">RS <b>170.512.1</b></a>), con effetto dal  1° gen. 2022 (<a href="https://fedlex.data.admin.ch/eli/oc/2021/589" target="_blank">RU <b>2021</b> 589</a>). Di detta mod. è tenuto conto in tutto il presente testo.</p></div>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Domanda d’intervento all’UDSC</a>
</h6>
<div class="collapseable">
<p class="absatz "><sup>1</sup> Può presentare una domanda d’intervento chi è legittimato in virtù degli articoli 20, 21 o 22 LPSt.</p>
<p class="absatz "><sup>2</sup> Le domande devono essere presentate alla Direzione generale delle dogane.</p>
<p class="absatz "><sup>3</sup> La Direzione generale delle dogane decide in merito alla domanda entro 40 giorni dalla ricezione della documentazione completa.</p>
<p class="absatz "><sup>4</sup> La domanda rimane valida per due anni qualora non sia stata posta per una durata di validità più breve. Può essere rinnovata.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Ulteriori disposizioni applicabili all’intervento dell’UDSC</a>
</h6>
<div class="collapseable">
<p class="absatz ">All’intervento dell’UDSC sono inoltre applicabili gli articoli 56–57 dell’ordinanza del 23 dicembre 1992<sup><a href="#fn-d7e202" id="fnbck-d7e202">6</a></sup> sulla protezione dei marchi.</p>
<div class="footnotes"><p id="fn-d7e202"><sup><a href="#fnbck-d7e202">6</a></sup><sup></sup> <a href="https://fedlex.data.admin.ch/eli/cc/1993/296_296_296" target="_blank">RS <b>232.111</b></a></p></div>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Disposizione transitoria</a>
</h6>
<div class="collapseable"><p class="absatz ">I termini fissati dall’IPI prima dell’entrata in vigore della presente ordinanza e che sono in corso il giorno dell’entrata in vigore della presente ordinanza restano immutati.</p></div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Entrata in vigore</a>
</h6>
<div class="collapseable">
<p class="absatz ">La presente ordinanza entra in vigore il 1° gennaio 2017.</p>
<p class="abstand1seite "></p>
</div></article></main>
</div></body>
</html>
