<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2015-435-20151020-it-docx-1</title>
</head>
<body><div id="lawcontent">
<div id="preface">
<!--124 --><p class="srnummer ">124 </p>
<h1 class="erlasstitel botschafttitel ">Ordinanza<br>sull’impiego da parte di autorità federali <br>di imprese di sicurezza private per l’esecuzione<br>di compiti di protezione</h1>
<h2 class="erlasskurztitel ">(Ordinanza sull’impiego di imprese di sicurezza, OIIS)</h2>
<p>del 24 giugno 2015 (Stato 20 ottobre 2015)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 182 capoverso 2 della Costituzione federale<sup><a href="#fn-d6e25" id="fnbck-d6e25">1</a></sup>,</p>
<p>ordina:</p>
<div class="footnotes"><p id="fn-d6e25"><sup><a href="#fnbck-d6e25">1</a></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Disposizioni generali</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Campo di applicazione</a>
</h6>
<div class="collapseable"> <p><sup>1</sup> La presente ordinanza si applica alle autorità federali (autorità committenti) che impiegano un’impresa di sicurezza privata (impresa) per l’esecuzione di compiti di protezione in Svizzera o all’estero.</p>
<p><sup>2</sup> Sono fatte salve le disposizioni della legge federale del 27 settembre 2013<sup><a href="#fn-d6e51" id="fnbck-d6e51">2</a></sup> sulle prestazioni di sicurezza private fornite all’estero, se l’autorità committente impiega un’impresa per l’esecuzione di compiti di protezione in un ambiente complesso secondo l’articolo 1 capoverso 1 dell’ordinanza del 24 giugno 2015<sup><a href="#fn-d6e59" id="fnbck-d6e59">3</a></sup> sulle prestazioni di sicurezza private fornite all’estero.</p>
<div class="footnotes">
<p id="fn-d6e51"><sup><a href="#fnbck-d6e51">2</a></sup> <a href="https://fedlex.data.admin.ch/eli/cc/2015/450" target="_blank">RS <b>935.41</b></a></p>
<p id="fn-d6e59"><sup><a href="#fnbck-d6e59">3</a></sup> <a href="https://fedlex.data.admin.ch/eli/cc/2015/451" target="_blank">RS <b>935.411</b></a></p>
</div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Base legale</a>
</h6>
<div class="collapseable"> <p>L’autorità committente può delegare a un’impresa l’esecuzione di un compito di protezione soltanto se lo prevede una base legale.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Consultazione</a>
</h6>
<div class="collapseable"> <p><sup>1</sup> L’autorità committente che impiega un’impresa per l’esecuzione di compiti di protezione in Svizzera consulta l’incaricato della sicurezza del suo dipartimento.</p>
<p><sup>2</sup> L’autorità committente che impiega un’impresa per l’esecuzione di compiti di protezione all’estero consulta il Dipartimento federale degli affari esteri (DFAE) e il Dipartimento federale della difesa, della protezione della popolazione e dello sport.</p>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Requisiti</a>
</h1>
<div class="collapseable">
<article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Requisiti dell’impresa</a>
</h6>
<div class="collapseable"> <p><sup>1</sup> Prima di impiegare un’impresa, l’autorità committente deve assicurarsi che questa:</p>
<dl>
<dt>a. </dt>
<dd>offra le garanzie necessarie per quanto concerne il reclutamento, la formazione e il controllo del personale;</dd>
<dt>b. </dt>
<dd>abbia una buona reputazione e una pratica d’affari ineccepibile, comprovate in particolare:<dl>
<dt>1. </dt>
<dd>dall’applicazione di un codice di condotta, </dd>
<dt>2. </dt>
<dd>dalle esperienze maturate sul campo,</dd>
<dt>3. </dt>
<dd>dalle referenze, o</dd>
<dt>4. </dt>
<dd>dall’affiliazione a un’associazione professionale;</dd>
</dl>
</dd>
<dt>c. </dt>
<dd>sia solvibile;</dd>
<dt>d. </dt>
<dd>disponga di un meccanismo di controllo interno adeguato che garantisca il rispetto delle norme di comportamento da parte del personale e che preveda misure disciplinari in caso di violazione;</dd>
<dt>e. </dt>
<dd>sia autorizzata a esercitare un’attività nel campo della sicurezza privata conformemente al diritto applicabile;</dd>
<dt>f. </dt>
<dd>abbia stipulato un’assicurazione di responsabilità civile per un importo corrispondente al rischio assunto. </dd>
</dl>
<p><sup>2</sup> Ai fini dell’esecuzione di un compito di protezione all’estero, l’autorità committente può eccezionalmente impiegare un’impresa che non ha concluso un’assicurazione di responsabilità civile se: </p>
<dl>
<dt>a. </dt>
<dd>la conclusione di una simile assicurazione causerebbe spese sproporzionate all’impresa; e</dd>
<dt>b. </dt>
<dd>il rischio per la Confederazione di incorrere in una responsabilità e l’importo di eventuali risarcimenti dei danni sono considerati esigui.</dd>
</dl>
<p><sup>3</sup> Il capoverso 1 non si applica nel caso in cui la sorveglianza o la guardia delle opere militari è assicurata da persone assunte contrattualmente a tale scopo conformemente all’articolo 6 capoverso 2 lettera b dell’ordinanza del 2 maggio 1990<sup><sup><a href="#fn-d6e147" id="fnbck-d6e147">4</a></sup></sup> concernente la protezione delle opere militari.</p>
<div class="footnotes"><p id="fn-d6e147"><sup><a href="#fnbck-d6e147">4</a></sup> <a href="https://fedlex.data.admin.ch/eli/cc/1990/854_854_854" target="_blank">RS <b>510.518.1</b></a></p></div>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Formazione del personale</a>
</h6>
<div class="collapseable"> <p><sup>1</sup> L’autorità committente si assicura che il personale abbia ricevuto una formazione adeguata in considerazione del compito di protezione da svolgere e che comprenda in particolare i seguenti temi:</p>
<dl>
<dt>a. </dt>
<dd>diritti fondamentali, protezione della personalità e diritto procedurale;</dd>
<dt>b. </dt>
<dd>uso della forza fisica e di armi in situazioni di legittima difesa o stato di necessità;</dd>
<dt>c. </dt>
<dd>comportamento con le persone che oppongono resistenza o inclini alla violenza;</dd>
<dt>d. </dt>
<dd>primi soccorsi;</dd>
<dt>e. </dt>
<dd>valutazione dei rischi per la salute insiti nell’uso della forza;</dd>
<dt>f. </dt>
<dd>lotta contro la corruzione.</dd>
</dl>
<p><sup>2</sup> Se il compito di protezione è eseguito all’estero, l’autorità committente si assicura inoltre che il personale abbia acquisito una formazione adeguata e conforme al diritto internazionale e al diritto nazionale applicabile.</p>
<p><sup>3</sup> Ai fini dell’esecuzione di un compito di protezione all’estero, l’autorità committente può eccezionalmente impiegare un’impresa che non soddisfa completamente i requisiti di cui ai capoversi 1 e 2 qualora nel luogo di esecuzione della prestazione non vi siano imprese che adempiono detti requisiti e il compito di protezione non possa essere eseguito altrimenti. </p>
<p><sup>4</sup> Un contratto concluso in virtù del capoverso 3 può avere una durata massima di sei mesi. L’autorità committente prende misure per assicurarsi che l’impresa soddisfi quanto prima i requisiti di cui ai capoversi 1 e 2. Essa prevede tali misure nel contratto.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Identificabilità del personale</a>
</h6>
<div class="collapseable"> <p>L’autorità committente si assicura che il personale sia identificabile nell’esercizio della sua funzione.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Equipaggiamento del personale in Svizzera</a>
</h6>
<div class="collapseable"> <p><sup>1</sup> L’autorità committente disciplina contrattualmente se il personale debba portare un’arma per reagire in situazioni di legittima difesa o stato di necessità.</p>
<p><sup>2</sup> Essa si assicura che il personale disponga delle autorizzazioni necessarie. </p>
<p><sup>3</sup> Sono fatte salve le pertinenti disposizioni in materia di legittima difesa e stato di necessità.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Equipaggiamento del personale all’estero </a>
</h6>
<div class="collapseable"> <p><sup>1</sup> In linea di principio il personale non è armato.</p>
<p><sup>2</sup> Se la situazione all’estero esige eccezionalmente che il personale porti un’arma per reagire in situazioni di legittima difesa o stato di necessità, l’autorità committente lo prevede nel contratto.</p>
<p><sup>3 </sup>L’autorità committente si assicura che il personale disponga delle autorizzazioni necessarie secondo il diritto applicabile.</p>
<p><sup>4</sup> È fatta salva la legislazione sulle armi applicabile nel luogo di esecuzione del compito di protezione.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Coercizione di polizia e misure di polizia in Svizzera </a>
</h6>
<div class="collapseable"> <p><sup>1</sup> L’autorità committente può prevedere nel contratto la possibilità per il personale incaricato del compito di protezione di impiegare la coercizione di polizia e le misure di polizia ai sensi della legge del 20 marzo 2008<sup><a href="#fn-d6e247" id="fnbck-d6e247">5</a></sup> sulla coercizione (LCoe) se lo prevede una base legale.</p>
<p><sup>2</sup> L’autorità committente si assicura che il personale abbia ricevuto la formazione necessaria. </p>
<p><sup>3</sup> L’impiego della coercizione di polizia e delle misure di polizia è retto dalle disposizioni della LCoe.</p>
<div class="footnotes"><p id="fn-d6e247"><sup><a href="#fnbck-d6e247">5</a></sup> <a href="https://fedlex.data.admin.ch/eli/cc/2008/759" target="_blank">RS <b>364</b></a></p></div>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Coercizione di polizia e misure di polizia all’estero</a>
</h6>
<div class="collapseable"> <p><sup>1</sup> Se il compito di protezione non può essere eseguito altrimenti, il Consiglio federale può autorizzare l’impiego della coercizione di polizia e delle misure di polizia ai sensi della LCoe<sup><a href="#fn-d6e271" id="fnbck-d6e271">6</a></sup> anche al di fuori di una situazione di legittima difesa o stato di necessità se lo prevede una base legale. </p>
<p><sup>2</sup> Il Consiglio federale si assicura che il personale abbia ricevuto la formazione necessaria. </p>
<p><sup>3</sup> È fatta salva la legislazione applicabile nel luogo di esecuzione del compito di protezione.</p>
<div class="footnotes"><p id="fn-d6e271"><sup><a href="#fnbck-d6e271">6</a></sup> <a href="https://fedlex.data.admin.ch/eli/cc/2008/759" target="_blank">RS <b>364</b></a></p></div>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Contenuto del contratto</a>
</h6>
<div class="collapseable"> <p><sup>1</sup> Il contratto prevede che l’impresa debba in particolare: </p>
<dl>
<dt>a. </dt>
<dd>comunicare informazioni relative all’esecuzione del contratto su domanda dell’autorità committente;</dd>
<dt>b. </dt>
<dd>comunicare all’autorità committente l’identità del personale impiegato;</dd>
<dt>c. </dt>
<dd>allestire un rapporto d’attività indirizzato all’autorità committente;</dd>
<dt>d. </dt>
<dd>sostituire immediatamente il personale sprovvisto delle conoscenze necessarie o che ostacola l’esecuzione del contratto; </dd>
<dt>e. </dt>
<dd>comunicare immediatamente all’autorità committente ogni circostanza suscettibile di ostacolare l’esecuzione del contratto;</dd>
<dt>f. </dt>
<dd>comunicare immediatamente all’autorità committente i casi in cui il personale ha impiegato coercizione di polizia o misure di polizia oppure ha agito in una situazione di legittima difesa o stato di necessità; </dd>
<dt>g. </dt>
<dd>comunicare immediatamente all’autorità committente i casi in cui i requisiti dell’impresa o della formazione non sono più soddisfatti;</dd>
<dt>h. </dt>
<dd>ottenere un accordo scritto dell’autorità committente prima di subappaltare compiti di protezione.</dd>
</dl>
<p><sup>2</sup> Il contratto contiene inoltre:</p>
<dl>
<dt>a. </dt>
<dd>le indicazioni secondo gli articoli 7–10 della presente ordinanza;</dd>
<dt>b. </dt>
<dd>una clausola penale in caso di inadempimento dello stesso.</dd>
</dl>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Contratto tipo</a>
</h6>
<div class="collapseable"> <p><sup>1</sup> Per i contratti da eseguire in Svizzera, il Dipartimento federale di giustizia e polizia allestisce un contratto tipo. Questo contratto è reperibile online.</p>
<p><sup>2</sup> Per i contratti da eseguire all’estero, il DFAE allestisce un contratto tipo secondo l’articolo 15 dell’ordinanza del 24 giugno 2015<sup><a href="#fn-d6e343" id="fnbck-d6e343">7</a></sup> sulle prestazioni di sicurezza private fornite all’estero. </p>
<div class="footnotes"><p id="fn-d6e343"><sup><a href="#fnbck-d6e343">7</a></sup> <a href="https://fedlex.data.admin.ch/eli/cc/2015/451" target="_blank">RS <b>935.411</b></a></p></div>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b></a><sup><a href="#fn-d6e354" id="fnbck-d6e354">8</a></sup><a href="#art_13"> Comunicazione</a>
</h6>
<div class="collapseable"> <p><sup>1</sup> L’autorità committente trasmette all’incaricato della sicurezza del proprio dipartimento una copia del contratto concluso con l’impresa e lo informa su eventuali problemi in relazione all’esecuzione del contratto in Svizzera.</p>
<p><sup>2</sup> L’autorità committente trasmette al DFAE e all’incaricato della sicurezza del proprio dipartimento una copia del contratto concluso con l’impresa e li informa su eventuali problemi in relazione all’esecuzione del contratto all’estero.</p>
<div class="footnotes"><p id="fn-d6e354"><sup><a href="#fnbck-d6e354">8</a></sup> La correzione del 20 ott. 2015 concerne solamente i testi tedesco e francese (<a href="https://fedlex.data.admin.ch/eli/oc/2015/668" target="_blank">RU <b>2015</b> 3975</a>).</p></div>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Disposizioni finali</a>
</h1>
<div class="collapseable">
<article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Abrogazione e modifica di altri atti normativi</a>
</h6>
<div class="collapseable"> <p><sup>1</sup> L’ordinanza del 31 ottobre 2007<sup><a href="#fn-d6e385" id="fnbck-d6e385">9</a></sup> sull’impiego di società di sicurezza è abrogata.</p>
<p><sup>2</sup> …<sup><a href="#fn-d6e398" id="fnbck-d6e398">10</a></sup></p>
<div class="footnotes">
<p id="fn-d6e385"><sup><a href="#fnbck-d6e385">9</a></sup> [<a href="https://fedlex.data.admin.ch/eli/oc/2007/739" target="_blank">RU <b>2007</b> 5225</a>]</p>
<p id="fn-d6e398"><sup><a href="#fnbck-d6e398">10</a></sup> La mod. può essere consultata alla <a href="https://fedlex.data.admin.ch/eli/oc/2015/435" target="_blank">RU <b>2015</b> 2333</a>.</p>
</div>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Disposizione transitoria</a>
</h6>
<div class="collapseable"> <p>Entro il 1° settembre 2018 l’autorità committente adegua i contratti in corso che non soddisfano le condizioni della presente ordinanza.</p>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Entrata in vigore </a>
</h6>
<div class="collapseable"> <p>La presente ordinanza entra in vigore il 1° settembre 2015.</p>
<p></p>
</div></article>
</div></section></main>
</div></body>
</html>
