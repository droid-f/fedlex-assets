<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2015-73-20150123-it-docx</title>
</head>
<body><div id="lawcontent">
<div id="preface">
<!--0.192.122.945.1 --><p class="srnummer ">0.192.122.945.1 </p>
<p> </p>
<p><inl> </inl>RU <b>2015</b> 519</p>
<p class=" man-font-style-italic ">Traduzione<i><sup><sup><a href="#fn-d6e18" id="fnbck-d6e18">1</a></sup></sup></i></p>
<h1 class="erlasstitel botschafttitel ">Accordo<br>tra il Consiglio federale svizzero e la Fondazione<br>del World Economic Forum relativo allo statuto<br>della Fondazione del World Economic Forum in Svizzera</h1>
<p>Concluso il 23 gennaio 2015</p>
<p>Entrato in vigore il 23 gennaio 2015</p>
<p> (Stato 23  gennaio 2015)</p>
<div class="footnotes"><p id="fn-d6e18"><sup><a href="#fnbck-d6e18">1</a></sup> Dal testo originale francese.</p></div>
</div>
<div id="preamble">
<p>Il Consiglio federale svizzero,</p>
<p>da un lato,</p>
<?del-struct abstand4pt><p>la Fondazione del World Economic Forum,</p>
<p>dall’altro,</p>
<p>considerata la decisione del Consiglio federale svizzero del 17 dicembre 2014 relativa allo statuto della Fondazione del World Economic Forum,</p>
<p>considerato che, dalla sua fondazione nel 1971, le attività del World Economic Forum si sono notevolmente sviluppate e che, in particolare tramite la sua riunione annuale a Davos, il World Economic Forum ha assunto una dimensione mondiale e ottenuto un ampio riconoscimento tra gli Stati e le organizzazioni internazionali nel suo campo di attività,</p>
<p>considerato che, conformemente allo statuto della Fondazione, la missione del World Economic Forum è di riunire i dirigenti del mondo degli affari, dei Governi, del mondo accademico e della società nel suo complesso in una comunità che operi per il miglioramento dello stato del mondo,</p>
<p>considerato che il World Economic Forum, guidato dai principi della neutralità, dell’imparzialità e dell’integrità e dedito a un approccio che prende in considerazione tutte le parti coinvolte, è diventato uno dei principali organismi internazionali della cooperazione tra il settore pubblico e il settore privato che persegue scopi di interesse pubblico,</p>
<p>considerato il desiderio del World Economic Forum di contribuire al ruolo della Confederazione Svizzera come luogo di dialogo nel quadro delle relazioni tra i Governi, i rappresentanti delle imprese, altri attori del mondo degli affari e della società civile in generale,</p>
<p>desiderosi di confermare in un accordo lo statuto della Fondazione del World Economic Forum in Svizzera,</p>
<p>hanno convenuto quanto segue:</p>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Capacità giuridica</a>
</h6>
<div class="collapseable"> <p>Il Consiglio federale svizzero riconosce la capacità giuridica in Svizzera della Fondazione del World Economic Forum, fondazione di diritto svizzero costituita nel 1971, denominata qui di seguito World Economic Forum.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Libertà di azione</a>
</h6>
<div class="collapseable"> <p><sup>1</sup> Il Consiglio federale svizzero garantisce l’indipendenza e la libertà di azione del World Economic Forum.</p>
<p><sup>2</sup> Esso gli riconosce una libertà assoluta di riunione, che comporta la libertà di discussione, di decisione e di pubblicazione sul territorio svizzero.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Regime fiscale</a>
</h6>
<div class="collapseable"> <p><sup>1</sup> Il World Economic Forum è esonerato dall’imposta federale diretta conformemente all’articolo 56 lettera g della legge federale del 14 dicembre 1990<sup><a href="#fn-d6e95" id="fnbck-d6e95">2</a></sup> sull’imposta federale diretta.</p>
<p><sup>2</sup> La Cassa pensioni del World Economic Forum è esonerata dalle imposte dirette federali, cantonali e comunali e dalle imposte cantonali e comunali sulle successioni e le donazioni conformemente all’articolo 80 capoverso 2 della legge federale del 25 giugno 1982<sup><a href="#fn-d6e106" id="fnbck-d6e106">3</a></sup> sulla previdenza professionale per la vecchiaia, i superstiti e l’invalidità (LPP), nella misura in cui i suoi redditi e gli elementi del suo patrimonio siano destinati esclusivamente alla previdenza professionale.</p>
<div class="footnotes">
<p id="fn-d6e95"><sup><a href="#fnbck-d6e95">2</a></sup> <a href="https://fedlex.data.admin.ch/eli/cc/1991/1184_1184_1184" target="_blank">RS <b>642.11</b></a></p>
<p id="fn-d6e106"><sup><a href="#fnbck-d6e106">3</a></sup> <a href="https://fedlex.data.admin.ch/eli/cc/1983/797_797_797" target="_blank">RS <b>831.40</b></a></p>
</div>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Libera disposizione dei fondi</a>
</h6>
<div class="collapseable"> <p>Il World Economic Forum può ricevere, detenere, convertire e trasferire tutti i tipi di fondi, tutte le divise, il contante, l’oro e altri valori mobiliari nonché disporne liberamente sia in Svizzera sia nelle sue relazioni con l’estero.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Personale straniero</a>
</h6>
<div class="collapseable"> <p>Il Consiglio federale svizzero esonera il World Economic Forum dalle condizioni di ammissione degli stranieri stabilite dalla legge federale sugli stranieri, conformemente all’articolo 43 capoverso 1 lettera h dell’ordinanza del 24 ottobre 2007<sup><a href="#fn-d6e132" id="fnbck-d6e132">4</a></sup> sull’ammissione, il soggiorno e l’attività lucrativa (OASA).</p>
<div class="footnotes"><p id="fn-d6e132"><sup><a href="#fnbck-d6e132">4</a></sup> <a href="https://fedlex.data.admin.ch/eli/cc/2007/759" target="_blank">RS <b>142.201</b></a></p></div>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Cooperazione tra il World Economic Forum e la Confederazione</a>
</h6>
<div class="collapseable"> <p>Il rafforzamento della cooperazione tra il World Economic Forum e la Confederazione sarà oggetto di un accordo separato tra il Dipartimento federale degli affari esteri e il World Economic Forum, in linea in particolare con la politica dei buoni uffici della Svizzera e la promozione della politica di Stato ospite della Svizzera.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Prevenzione degli abusi</a>
</h6>
<div class="collapseable"> <p>Il World Economic Forum e le autorità svizzere collaboreranno in ogni momento al fine di facilitare una buona amministrazione della giustizia, garantire il rispetto dei regolamenti di polizia e impedire abusi delle esenzioni e agevolazioni previste nel presente Accordo.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Sicurezza della Svizzera</a>
</h6>
<div class="collapseable"> <p><sup>1</sup> È fatta salva la competenza del Consiglio federale svizzero di prendere tutte le misure necessarie al fine di tutelare la sicurezza della Svizzera.</p>
<p><sup>2</sup> Il World Economic Forum collabora con le autorità svizzere per evitare che la sua attività arrechi pregiudizio alla sicurezza della Svizzera.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Assistenza da parte delle rappresentanze diplomatiche e consolari svizzere all’estero</a>
</h6>
<div class="collapseable"> <br><p>Il World Economic Forum potrà avvalersi, all’uopo, dell’assistenza delle rappresentanze diplomatiche e consolari svizzere all’estero.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Esecuzione dell’Accordo da parte della Svizzera</a>
</h6>
<div class="collapseable"> <p>Il Dipartimento federale degli affari esteri coordina l’esecuzione del presente Accordo in seno all’Amministrazione federale.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Composizione delle controversie</a>
</h6>
<div class="collapseable"> <p>Le controversie tra le Parti del presente Accordo inerenti all’interpretazione o all’applicazione dello stesso sono composte mediante negoziati tra le Parti.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Revisione dell’Accordo</a>
</h6>
<div class="collapseable"> <p><sup>1</sup> Il presente Accordo può essere sottoposto a revisione su domanda di una delle Parti.</p>
<p><sup>2</sup> In tal caso, le due Parti si concertano sulle modifiche da apportare alle disposizioni del presente Accordo.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Denuncia dell’Accordo</a>
</h6>
<div class="collapseable"> <p>Il presente Accordo può essere denunciato da ciascuna delle Parti con preavviso scritto di sei mesi.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Entrata in vigore</a>
</h6>
<div class="collapseable"> <p>Il presente Accordo entra in vigore il giorno della sua firma.</p>
<p>Fatto a Davos, il 23 gennaio 2015, in duplice copia, in lingua francese.</p>
<p></p>
<div class="table"><table border="1">
<tr>
<td><p>Per il <br>Consiglio federale svizzero:</p></td>
<td><p>Per la <br>Fondazione del World Economic Forum:</p></td>
</tr>
<tr>
<td><p>Didier Burkhalter</p></td>
<td><p>Klaus Schwab</p></td>
</tr>
</table></div>
</div></article></main>
</div></body>
</html>
