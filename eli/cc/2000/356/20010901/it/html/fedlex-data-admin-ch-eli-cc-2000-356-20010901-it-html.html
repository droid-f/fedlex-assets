<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2000-356-20010901-it-docx</title>
</head>
<body><div id="lawcontent">
<div id="preface">
<!--0.351.934.92--><p class="srnummer">0.351.934.92</p>
<p> RU <b>2000 </b>2242; FF <b>1997</b> IV 965</p>
<p>Traduzione </p>
<?del-struct abstand4pt><?del-struct abstand4pt><h1 class="erlasstitel">Accordo</h1>
<h2 class="erlasskurztitel">tra il Consiglio federale svizzero<br>e il Governo della Repubblica francese che completa<br>la Convenzione europea di assistenza giudiziaria<br>in materia penale del 20 aprile 1959</h2>
<?del-struct abstand18pt><p>Concluso il 28 ottobre 1996<br>Approvato dall’Assemblea federale il 10 marzo 1998<sup><a href="#fn-d2443e33">1</a></sup><br>Entrato in vigore mediante scambio di note il 1° maggio 2000</p>
<p> (Stato 1° settembre 2001)</p>
<div class="footnotes"><p id="fn-d2443e33"><sup>1</sup> <a href="https://fedlex.data.admin.ch/eli/oc/2000/355">RU <b>2000 </b>2241</a></p></div>
</div>
<div id="preamble">
<p>Il Consiglio federale svizzero <br>e<br>il Governo della Repubblica francese,</p>
<p>animati dal desiderio di agevolare, nei rapporti fra i due Stati, l’applicazione della Convenzione europea di assistenza giudiziaria in materia penale del 20 aprile 1959<sup><a href="#fn-d2443e54">2</a></sup> (dappresso: Convenzione) e di completarne le disposizioni,</p>
<p>hanno convenuto quanto segue:</p>
<div class="footnotes"><p id="fn-d2443e54"><sup>2</sup> <a href="https://fedlex.data.admin.ch/eli/cc/1967/831_871_866/20130116">RS <b>0.351.1</b></a></p></div>
</div>
<main id="maintext"><article id="art_I"><a name="aI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I"><b>Art. I</b> <b></b>Campo di applicazione </a>
</h6>
<div class="collapseable"> <p>(Ad art. 1 della Convenzione)</p>
<p>1. La Convenzione e il presente Accordo si applicano:</p>
<dl>
<dt>a)</dt>
<dd>a procedure per reati il cui perseguimento, al momento della richiesta di as­sistenza giuridiziaria, incombe a un’autorità giudiziaria o amministrativa in uno dei due Stati e a un’autorità amministrativa nell’altro Stato, sempreché, nella procedura, si possa adire un tribunale competente in materia penale;</dd>
<dt>b)</dt>
<dd>a procedure per reati per i quali, in virtù del diritto vigente in uno dei due Stati, è comminata soltanto la multa, sempreché almeno in uno dei due Stati si possa adire un tribunale competente in materia penale.</dd>
</dl>
<p>2. L’assistenza giudiziaria è inoltre accordata:</p>
<dl>
<dt>a)</dt>
<dd>per la notificazione di documenti concernenti l’esecuzione di una pena o di una misura nonché il pagamento di multe o spese procedurali;</dd>
<dt>b)</dt>
<dd>nelle pratiche concernenti la sospensione condizionale dell’esecuzione di una pena o di una misura, la liberazione condizionale, il differimento del­l’inizio di una pena o di una misura o l’interruzione dell’esecuzione;</dd>
<dt>c)</dt>
<dd>in materia di grazia;</dd>
<dt>d)</dt>
<dd>nei procedimenti inerenti a pretese di risarcimento per carcerazione ingiusti­ficata oppure altri svantaggi derivanti da un procedimento penale.</dd>
</dl>
</div></article><article id="art_I_I"><a name="aII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I_I"><b>Art. II</b> <b></b>Motivi di rifiuto </a>
</h6>
<div class="collapseable"> <p>(Ad art. 2 della Convenzione)</p>
<p>1. L’assistenza giudiziaria è negata se la domanda si riferisce a fatti per i quali, nello Stato richiesto, per motivi di diritto materiale e con decisione cresciuta in giudicato, la persona perseguita è stata definitivamente prosciolta (per la Francia: «acquittée ou relaxée») o condannata, qualora la sanzione eventualmente inflitta sia in fase di ese­cuzione o sia già stata eseguita.</p>
<p>2. Il numero 1 del presente articolo non si applica quando la procedura, avviata all’estero, non si rivolga unicamente contro la persona perseguita residente nello Stato richiesto o quando il disbrigo della domanda serva a sua discolpa.</p>
</div></article><article id="art_II_I"><a name="aIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_II_I"><b>Art. III</b> <b></b>Uso d’informazioni (specialità) </a>
</h6>
<div class="collapseable"> <p>1. Le informazioni ottenute mediante assistenza giudiziaria non possono essere im­piegate nello Stato richiedente né per indagini né come mezzi di prova in merito a procedure concernenti un reato per il quale non è ammessa l’assistenza giudiziaria.</p>
<p>2. Le informazioni trasmesse possono essere impiegate nello Stato richiedente, pre­via comunicazione allo Stato richiesto, per una procedura:</p>
<dl>
<dt>a)</dt>
<dd>contro la persona oggetto di un procedimento penale per il quale è stata au­torizzata l’assistenza giudiziaria, e perseguita a causa di un altro reato per il quale dev’essere accordata l’assistenza giudiziaria;</dd>
<dt>b)</dt>
<dd>contro la persona perseguita per concorso o favoreggiamento in un reato per il quale è stata accordata l’assistenza giudiziaria;</dd>
<dt>c)</dt>
<dd>inerente al risarcimento dei danni in relazione a un procedimento in merito al quale è stata accordata l’assistenza giudiziaria;</dd>
<dt>d)</dt>
<dd>che richiede indagini ulteriori, sempre che per tale procedura sia ammissibile l’assistenza giudiziaria, che le indagini volte a chiarire un reato siano già state eseguite prima della data di presentazione della domanda, giusta il nu­mero 1, e che le informazioni trasmesse non siano usate come mezzi di prova. </dd>
</dl>
</div></article><article id="art_I_V"><a name="aIV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I_V"><b>Art. IV</b> <b></b>Produzione di mezzi di prova, inserti o documenti </a>
</h6>
<div class="collapseable"> <p>(Ad art. 3 della Convenzione)</p>
<p>1. La domanda di un’autorità dello Stato richiedente che esiga una perquisizione domiciliare, un sequestro o la produzione di mezzi di prova, inserti o documenti giu­sta l’articolo I equivale, nello Stato richiesto, a una decisione corrispondente di quest’ultimo.</p>
<p>2. Rimangono invariati i diritti dello Stato richiesto o di terzi su mezzi di prova, in­serti o documenti che ai sensi dell’articolo 3 della Convenzione si devono conse­gnare allo Stato richiedente.</p>
</div></article><article id="art_V"><a name="aV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_V"><b>Art. V</b> <b></b>Diritti di pegno fiscali </a>
</h6>
<div class="collapseable"> <p>In caso di produzione di oggetti per i quali rinuncia alla restituzione, lo Stato richie­sto non fa valere il diritto di pegno doganale o qualsiasi altra garanzia reale secondo le prescrizioni del diritto doganale o fiscale, a meno che il proprietario degli oggetti, leso dal reato, non sia egli stesso debitore della tassa.</p>
</div></article><article id="art_V_I"><a name="aVI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_V_I"><b>Art. VI</b> <b></b>Consegna di refurtive </a>
</h6>
<div class="collapseable"> <p>1. Oltre ai mezzi di prova, inserti o documenti menzionati nell’articolo 3 della Con­venzione, sono consegnati allo Stato richiedente, ai fini di restituzione alla parte lesa, anche i valori patrimoniali derivanti da un reato nonché i loro prodotti, sempre­ché il diritto dello Stato richiesto ne ammetta il sequestro.</p>
<p>2. Sono salve le pretese che non sono state né soddisfatte né garantite, fatte valere in merito a tali valori patrimoniali da una persona non implicata nel reato.</p>
</div></article><article id="art_VI_I"><a name="aVII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_VI_I"><b>Art. VII</b> <b></b>Presenza di stranieri nello Stato richiesto </a>
</h6>
<div class="collapseable"> <p>(Ad art. 4 della Convenzione)</p>
<p>1. A domanda dello Stato richiedente, lo Stato richiesto consente alle autorità dello Stato richiesto, alle persone in causa e ai loro eventuali consulenti giuridici, nonché ai periti designati dalle autorità dello Stato richiedente, di presenziare agli atti d’assi­stenza giudiziaria sul suo territorio nazionale, se:</p>
<dl>
<dt>a)</dt>
<dd>le sue prescrizioni legali non vi si oppongano; e</dd>
<dt>b)</dt>
<dd>la presenza di queste persone possa facilitare notevolmente gli atti d’assi­stenza giudiziaria o il procedimento penale nello Stato richiedente.</dd>
</dl>
<p>2. Le persone menzionate nel numero 1 possono proporre domande alle autorità dello Stato richiesto.</p>
</div></article><article id="art_VII_I"><a name="aVIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_VII_I"><b>Art. VIII</b> <b></b>Misure coercitive </a>
</h6>
<div class="collapseable"> <p>(Ad art. 5 della Convenzione)</p>
<p>L’assistenza giudiziaria che richiede una coercizione processuale può essere negata se:</p>
<dl>
<dt>a)</dt>
<dd>il reato motivante la domanda d’assistenza giudiziaria non sia punibile se­condo il diritto di entrambi gli Stati;</dd>
<dt>b)</dt>
<dd>le prescrizioni legali dello Stato richiesto vi si oppongano.</dd>
</dl>
</div></article><article id="art_I_X"><a name="aIX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I_X"><b>Art. IX</b> <b></b>Restituzione di oggetti, inserti o documenti </a>
</h6>
<div class="collapseable"> <p>(Ad art. 6 della Convenzione)</p>
<p>Lo Stato richiedente può rinunciare alla restituzione di oggetti e originali degli in­serti o documenti giusta l’articolo 6 paragrafo 2 della Convenzione, se lo Stato ri­chiesto non ne fa domanda espressa.</p>
</div></article><article id="art_X"><a name="aX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_X"><b>Art. X</b> <b></b>Consegna per via postale </a>
</h6>
<div class="collapseable"> <p>(Ad art. 7 della Convenzione)</p>
<p>1. Atti procedurali e decisioni giudiziarie in materia penale si possono trasmettere direttamente per via postale alle persone che si trovano nel territorio nazionale del­l’altro Stato.</p>
<p>2. Le citazioni a comparire per persone perseguite trovantisi nel territorio dello Stato richiesto devono pervenire loro almeno trenta giorni prima della data stabilita per la comparsa.</p>
<p>3. Se sono dati i presupposti per ritenere che il destinatario non capisca la lingua nella quale è redatto il documento, quest’ultimo, o perlomeno le sue parti più im­portanti, devono essere tradotte nella lingua ufficiale o in una delle lingue ufficiali dello Stato nel territorio nazionale del quale si trova il destinatario.</p>
</div></article><article id="art_X_I"><a name="aXI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_X_I"><b>Art. XI</b> <b></b>Anticipo di spese a testi o periti </a>
</h6>
<div class="collapseable"> <p>(Ad art. 10 della Convenzione)</p>
<p>L’articolo 10 paragrafo 3 della Convenzione si applica ad ogni citazione a comparire inviata a un teste o un perito, anche quando non sussistano le premesse di cui nell’articolo 10 paragrafo 1 della Convenzione.</p>
</div></article><article id="art_XI_I"><a name="aXII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XI_I"><b>Art. XII</b> Trasferimento temporaneo di detenuti nello Stato richiesto </a>
</h6>
<div class="collapseable"> <p>(Ad art. 11 e 12 della Convenzione)</p>
<p>1. Lo Stato richiesto consente il trasferimento temporaneo, nel suo territorio nazio­nale, di una persona in detenzione nello Stato richiedente, se la presenza della stessa è necessaria agli atti di assistenza giudiziaria nello Stato richiesto. Quest’ultimo può negare il consenso se:</p>
<dl>
<dt>−</dt>
<dd>la persona detenuta non acconsenta al trasferimento temporaneo; o</dd>
<dt>−</dt>
<dd>considerazioni imperative vi si oppongano.</dd>
</dl>
<p>2. Lo Stato al quale è consegnata la persona detenuta, secondo il numero 1, deve trattenerla in stato di detenzione per la durata del soggiorno, sempreché lo Stato ri­chiedente non ne esiga la liberazione. Esso non può perseguirlo per un atto com­messo prima del trasferimento.</p>
<p>3. Il detenuto è riconsegnato allo Stato richiedente non appena lo Stato richiesto ab­bia eseguito l’atto di assistenza giudiziaria richiesto. </p>
<p>4. La stessa regolamentazione vale analogamente per il transito di un detenuto attra­verso il territorio nazionale di uno dei due Stati.</p>
</div></article><article id="art_XII_I"><a name="aXIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XII_I"><b>Art. XIII</b> <b></b>Contenuto della domanda </a>
</h6>
<div class="collapseable"> <p>(Ad art. 14 della Convenzione)</p>
<p>Oltre ai documenti previsti nell’articolo 14 paragrafo 1 della Convenzione, le do­mande contengono:</p>
<dl>
<dt>a)</dt>
<dd>in caso di consegna di atti procedurali e decisioni giudiziarie, nome e indi­rizzo del destinatario, la sua posizione nel procedimento nonché la natura del documento da notificare;</dd>
<dt>b)</dt>
<dd>in caso di partecipazione di persone secondo l’articolo VII, la designazione delle persone presenti al disbrigo della domanda e il motivo della loro pre­senza.</dd>
</dl>
</div></article><article id="art_XI_V"><a name="aXIV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XI_V"><b>Art. XIV</b> <b></b>Vie di trasmissione </a>
</h6>
<div class="collapseable"> <p>(Ad art. 15 della Convenzione)</p>
<p>1. Le domande d’assistenza giudiziaria, comprese le domande di autorità ammini­strative che perseguono reati ai sensi dell’articolo I del presente Accordo, si possono indirizzare: in Francia, al «Procureur général près la Cour d’appel», al quale com­pete il disbrigo della domanda; in Svizzera: all’autorità giudiziaria, competente del disbrigo della domanda.</p>
<p>Le domande e gli atti d’esecuzione sono rispediti per la stessa via. </p>
<p>2. Il Dipartimento federale di giustizia e polizia e il Ministero di Giustizia francese si trasmettono un elenco delle autorità<sup><a href="#fn-d2443e327">3</a></sup> alle quali vanno indirizzate le domande di assistenza giudiziaria nonché le modifiche apportate.</p>
<p>3. Le domande relative al trasferimento temporaneo o al transito di persone poste provvisoriamente in stato d’arresto, trattenute in stato di detenzione o sottoposte a un provvedimento limitativo della libertà personale sono trasmesse tramite l’Ufficio federale di giustizia<sup><a href="#fn-d2443e336">4</a></sup> e il Ministero di Giustizia.</p>
<p>4. Le domande relative alla trasmissione di estratti del casellario giudiziale per scopi di diritto penale, inclusa la cancellazione di iscrizioni nello stesso, vanno indirizzate, da un lato, all’Ufficio federale di giustizia a Berna e, dall’altro, al «Casier judiciaire national» a Nantes.</p>
<div class="footnotes">
<p id="fn-d2443e327"><sup>3</sup>  L'autorità giudiziaria francese territorialmente competente può essere ricercata in internet al seguente indirizzo:  http://www.justice.gouv.fr/region/consult.php.  Un elenco aggiornato delle autorità svizzere può essere consultato all’indirizzo seguente: http://www.rhf.admin.ch/etc/medialib/data/rhf.Par.0004.File.tmp/direktverkehr-i.pdf</p>
<p id="fn-d2443e336"><sup>4</sup>  La designazione dell’unità amministrativa è stata adattata in applicazione dell’art. 16 cpv. 3 dell’O del 17 nov. 2004 sulle pubblicazioni ufficiali (<a href="https://fedlex.data.admin.ch/eli/cc/2015/670/20180101">RS <b>170.512.1</b></a>). Di detta mod. è stato tenuto conto in tutto il presente testo.</p>
</div>
</div></article><article id="art_X_V"><a name="aXV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_X_V"><b>Art. XV</b> <b></b>Rimborso delle spese </a>
</h6>
<div class="collapseable"> <p>(Ad art. 20 della Convenzione)</p>
<p>Le spese cagionate dalla consegna di oggetti o valori patrimoniali per restituirli alla persona lesa e dal trasferimento o dal transito di detenuti vanno rifuse.</p>
</div></article><article id="art_XV_I"><a name="aXVI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XV_I"><b>Art. XVI</b> <b></b>Accettazione della denuncia in vista del perseguimento penale </a>
</h6>
<div class="collapseable"> <p>(Ad art. 21 della Convenzione)</p>
<p>1. Sul fondamento di una denuncia trasmessa secondo l’articolo 21 della Conven­zione, le autorità giudiziarie dello Stato richiesto esaminano se, giusta il diritto di questo Stato, debba essere avviato un perseguimento penale. </p>
<p>2. Qualora sia necessaria secondo il diritto di entrambi gli Stati, la querela, se  pre­sentata tempestivamente dalla persona lesa all’autorità competente dello Stato ri­chiedente, ha effetto anche nello Stato richiesto. Se è necessaria unicamente secondo il diritto dello Stato richiesto, la querela può essere fatta presso l’autorità compe­tente preposta al perseguimento penale in questo Stato entro i termini legali previsti; i termini decorrono dal giorno in cui tale autorità ha ricevuto la domanda.</p>
<p>3. Lo Stato richiesto comunica quanto prima allo Stato richiedente il seguito dato alla denuncia in vista del perseguimento penale e trasmette se del caso a quest’ul­timo una copia autenticata della decisione definitiva.</p>
</div></article><article id="art_XVI_I"><a name="aXVII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XVI_I"><b>Art. XVII</b> <b></b>Documenti </a>
</h6>
<div class="collapseable"> <p>(Ad art. 21 della Convenzione)</p>
<p>La denuncia dev’essere corredata:</p>
<dl>
<dt>a)</dt>
<dd>di un’esposizione dei fatti;</dd>
<dt>b)</dt>
<dd>dell’originale o di una copia autenticata dei documenti nonché di eventuali mezzi di prova;</dd>
<dt>c)</dt>
<dd>di una copia delle disposizioni penali applicabili secondo il diritto dello Stato richiedente.</dd>
</dl>
</div></article><article id="art_XVII_I"><a name="aXVIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XVII_I"><b>Art. XVIII</b> <b></b>Effetti dell’accettazione della denuncia </a>
</h6>
<div class="collapseable"> <p>(Ad art. 21 della Convenzione)</p>
<p>1. Le autorità dello Stato richiedente si astengono da nuovi provvedimenti di perse­guimento o di esecuzione contro l’imputato, per il fatto denunciato, se nello Stato richiesto:</p>
<dl>
<dt>a)</dt>
<dd>la procedura è stata conclusa definitivamente da un tribunale o da un’auto­rità preposta al perseguimento penale;</dd>
<dt>b)</dt>
<dd>l’imputato è stato prosciolto (in Francia: «acquitté ou relaxé») con sentenza cresciuta in giudicato;</dd>
<dt>c)</dt>
<dd>la pena o la misura pronunciate sono eseguite, condonate o prescritte;</dd>
<dt>d)</dt>
<dd>l’esecuzione della pena o della misura è parzialmente o totalmente sospesa o la decisione sulla pena o sul provvedimento differita.</dd>
</dl>
<p>2. Gli oggetti e i documenti originali trasmessi allo Stato richiesto sono restituiti allo Stato richiedente il più tardi  alla fine della procedura, a meno che lo Stato richie­dente non vi rinunci.</p>
<p>3. Le spese risultanti dall’accettazione del perseguimento penale non sono rifuse.</p>
</div></article><article id="art_XI_X"><a name="aXIX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XI_X"><b>Art. XIX</b> <b></b>Scambio di avvisi di condanna e sentenze penali </a>
</h6>
<div class="collapseable"> <p>(Ad art. 22 della Convenzione)</p>
<p>1. Lo scambio degli avvisi di condanna è attuato almeno una volta per trimestre tra l’Ufficio federale di giustizia e il «Casier judiciaire national» di Nantes.</p>
<p>2. Su espressa domanda, le autorità giudiziarie dei due Stati si trasmettono, nei casi particolari, copie delle sentenze penali pronunciate contro i loro cittadini, affinché l’autorità giudiziaria richiedente possa esaminare se si impongano provvedimenti interni.</p>
</div></article><article id="art_X_X"><a name="aXX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_X_X"><b>Art. XX</b> <b></b>Agevolazione dell’applicazione pratica dell’Accordo </a>
</h6>
<div class="collapseable"> <p>In riferimento agli articoli X, XIV e XIX il Governo francese e il Consiglio federale svizzero si riservano la possibilità di fissare, attraverso scambi di lettere, modalità pratiche che agevolino o semplifichino l’applicazione del presente Accordo.</p>
</div></article><article id="art_XX_I"><a name="aXXI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XX_I"><b>Art. XXI</b> <b></b>Conseguenze della denuncia della Convenzione europea </a>
</h6>
<div class="collapseable"> <p>(Ad art. 29 della Convenzione)</p>
<p>La denuncia della Convenzione europea da parte di uno dei due Stati acquista effi­cacia, nei rapporti tra i due Stati, allo spirare del termine di due anni dopo la data in cui il Segretario generale del Consiglio d’Europa ha ricevuto la notificazione.</p>
</div></article><article id="art_XXI_I"><a name="aXXII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XXI_I"><b>Art. XXII</b> <b></b>Entrata in vigore </a>
</h6>
<div class="collapseable"> <p>1. Ogni Stato notifica all’altro la conclusione della procedura, richiesta dalla sua Costituzione, per l’entrata in vigore del presente Accordo.</p>
<p>2. Il presente Accordo entra in vigore il primo giorno del secondo mese successivo alla ricezione dell’ultima notificazione.</p>
</div></article><article id="art_XXII_I"><a name="aXXIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XXII_I"><b>Art. XXIII</b> Denuncia </a>
</h6>
<div class="collapseable"> <p>Ogni Stato può denunciare il presente Accordo in ogni momento mediante comuni­cazione scritta, per via diplomatica, all’altro Stato. La denuncia acquista efficacia sei mesi successivi alla ricezione della notificazione.</p>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p><i>In fede di che, </i>i plenipotenziari dei due Governi hanno firmato il presente Accordo.</p>
<p>Fatto a Berna, in duplice copia in lingua francese, il 28 ottobre 1996.</p>
<?del-struct abstand4pt><?del-struct abstand4pt><?del-struct abstand4pt><?del-struct abstand4pt><p>Per il  Per il<br>Consiglio federale svizzero: Governo della Repubblica francese:</p>
<p>Arnold Koller Jacques Toubon</p>
<p></p>
</div></section></main>
</div></body>
</html>
