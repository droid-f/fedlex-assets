<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2008-670-20160101-it-docx</title>
</head>
<body><div id="lawcontent">
<div id="preface">
<!--814.681 --><p class="srnummer ">814.681 </p>
<h1 class="erlasstitel botschafttitel ">Ordinanza<br>sulla tassa per il risanamento dei siti contaminati</h1>
<h2 class="erlasskurztitel ">(OTaRSi)</h2>
<p>del 26 settembre 2008 (Stato 1° gennaio 2016) (Stato 1° gennaio 2016)</p>
</div>
<div id="preamble">
<p>Il Consiglio federale svizzero,</p>
<p>visto l’articolo 32<i>e</i> capoversi 1, 2 e 5 della legge del 7 ottobre 1983<sup><a href="#fn-d6e23" id="fnbck-d6e23">1</a></sup> sulla protezione dell’ambiente (LPAmb);<br>visto l’articolo 57 capoverso 2 della legge del 21 marzo 1997<sup><a href="#fn-d6e33" id="fnbck-d6e33">2</a></sup> sull’organizzazione del Governo e dell’Amministrazione,</p>
<p>ordina:</p>
<div class="footnotes">
<p id="fn-d6e23"><sup><a href="#fnbck-d6e23">1</a></sup> <a href="https://fedlex.data.admin.ch/eli/cc/1984/1122_1122_1122" target="_blank">RS <b>814.01</b></a></p>
<p id="fn-d6e33"><sup><a href="#fnbck-d6e33">2</a></sup> <a href="https://fedlex.data.admin.ch/eli/cc/1997/2022_2022_2022" target="_blank">RS <b>172.010</b></a></p>
</div>
</div>
<main id="maintext"><section id="chap_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_1">Capitolo 1: Oggetto</a>
</h1>
<div class="collapseable"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p>La presente ordinanza disciplina:</p>
<dl>
<dt>a. </dt>
<dd>la riscossione di una tassa sul deposito definitivo di rifiuti in Svizzera e sull’esportazione di rifiuti in vista del loro deposito definitivo all’estero;</dd>
<dt>b. </dt>
<dd>l’utilizzazione del ricavato della tassa ai fini della concessione di indennità per:<dl>
<dt>1. </dt>
<dd>l’indagine, la sorveglianza e il risanamento di siti inquinati,</dd>
<dt>2. </dt>
<dd>l’indagine di siti che risultano non inquinati.</dd>
</dl>
</dd>
</dl>
</div></article></div></section><section id="chap_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_2">Capitolo 2: Tassa</a>
</h1>
<div class="collapseable">
<article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Obbligo di pagare la tassa </a>
</h6>
<div class="collapseable"> <p><sup>1</sup> Il detentore di una discarica è tenuto a versare una tassa sul deposito definitivo di rifiuti in Svizzera.</p>
<p><sup>2</sup> Chiunque esporta rifiuti destinati al deposito definitivo deve versare una tassa. La tassa si applica anche ai rifiuti che, dopo essere stati esportati per essere riciclati o trattati, vengono depositati a titolo definitivo all’estero. L’obbligo viene meno se la quota depositata a titolo definitivo è inferiore al 15 per cento della quantità di rifiuti esportata.</p>
<p><sup>3</sup> ...<sup><a href="#fn-d6e85" id="fnbck-d6e85">3</a></sup></p>
<div class="footnotes"><p id="fn-d6e85"><sup><a href="#fnbck-d6e85">3</a></sup> Abrogato dal n. 10 dell’all. 6 all’O del 4 dic. 2015 sui rifiuti, con effetto dal 1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p></div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Aliquota della tassa</a>
</h6>
<div class="collapseable"> <p><sup>1</sup> L’aliquota della tassa sui rifiuti depositati definitivamente in Svizzera ammonta:</p>
<dl>
<dt>a. </dt>
<dd>per le discariche di tipo B, a 5 fr./t;</dd>
<dt>b. </dt>
<dd>per le discariche di tipo C, D ed E, a 16 fr./t.<sup><a href="#fn-d6e112" id="fnbck-d6e112">4</a></sup>
</dd>
</dl>
<p><sup>2</sup> L’aliquota della tassa sui rifiuti depositati definitivamente all’estero ammonta:</p>
<dl>
<dt>a. </dt>
<dd>per il deposito in discariche sotterranee: a 22 fr./t;</dd>
<dt>b. </dt>
<dd>per il deposito in altre discariche: allo stesso importo che verrebbe riscosso se i rifiuti fossero depositati in una discarica in Svizzera.</dd>
</dl>
<p><sup>3</sup> ...<sup><a href="#fn-d6e134" id="fnbck-d6e134">5</a></sup></p>
<div class="footnotes">
<p id="fn-d6e112"><sup><a href="#fnbck-d6e112">4</a></sup> Nuovo testo giusta il n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p>
<p id="fn-d6e134"><sup><a href="#fnbck-d6e134">5</a></sup> Abrogato dal n. 10 dell’all. 6 all’O del 4 dic. 2015 sui rifiuti, con effetto dal 1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p>
</div>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Sorgere del credito fiscale</a>
</h6>
<div class="collapseable"> <p>Il credito fiscale sorge al momento in cui avviene il deposito in Svizzera o al momento dell’esportazione. </p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Dichiarazione della tassa </a>
</h6>
<div class="collapseable"> <p><sup>1</sup> Chiunque è soggetto alla tassa deve inoltrare all’Ufficio federale dell’ambiente (UFAM), entro il 28 febbraio di ogni anno, una dichiarazione relativa alla tassa per i crediti fiscali sorti nell’anno civile precedente.</p>
<p><sup>2</sup> La dichiarazione deve contenere tutte le informazioni necessarie a stabilire l’ammontare della tassa. Va compilata su un modulo ufficiale; l’UFAM può autorizzare altre forme. Il detentore di una discarica deve inviare una copia della dichiarazione al Cantone. </p>
<p><sup>3</sup> La dichiarazione costituisce la base per stabilire l’ammontare della tassa; è fatto salvo un esame ufficiale.</p>
<p><sup>4</sup> Chiunque è soggetto alla tassa deve conservare i documenti relativi alla dichiarazione per un periodo di almeno dieci anni.</p>
<p><sup>5</sup> Nel caso in cui la dichiarazione venga inoltrata in ritardo o sia incompleta deve essere versato un interesse di mora del 3,5 per cento all’anno sull’ammontare della tassa dovuta.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Tassazione</a><sup><a href="#fn-d6e178" id="fnbck-d6e178">6</a></sup>
</h6>
<div class="collapseable"> <p><sup>1</sup> L’UFAM stabilisce l’ammontare della tassa mediante decisione.</p>
<p><sup>2</sup> Se, nonostante sollecito, la persona soggetta al pagamento della tassa non inoltra la dichiarazione della tassa all’UFAM oppure se, in mancanza di documenti affidabili, non è possibile determinare in modo sicuro il ricavato della tassa, l’UFAM esegue la tassazione d’ufficio in base a una valutazione coscienziosa.<sup><a href="#fn-d6e196" id="fnbck-d6e196">7</a></sup></p>
<p><sup>3</sup> L’UFAM esegue la tassazione sulla base dei risultati dei propri controlli, dei dati forniti dal Cantone e di dati empirici.<sup><a href="#fn-d6e208" id="fnbck-d6e208">8</a></sup></p>
<div class="footnotes">
<p id="fn-d6e178"><sup><a href="#fnbck-d6e178">6</a></sup> Nuovo testo giusta il n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p>
<p id="fn-d6e196"><sup><a href="#fnbck-d6e196">7</a></sup> Nuovo testo giusta il n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p>
<p id="fn-d6e208"><sup><a href="#fnbck-d6e208">8</a></sup> Nuovo testo giusta il n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p>
</div>
</div></article><article id="art_6_a"><a name="a6a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6_a"><b>Art. 6</b><i>a</i></a><sup><a href="#fn-d6e221" id="fnbck-d6e221">9</a></sup><a href="#art_6_a"> Termine di pagamento</a>
</h6>
<div class="collapseable"> <p><sup>1</sup> Il termine di pagamento è di 30 giorni.</p>
<p><sup>2</sup> In caso di ritardo nel pagamento, è dovuto un interesse di mora del 3,5 per cento all’anno.</p>
<div class="footnotes"><p id="fn-d6e221"><sup><a href="#fnbck-d6e221">9</a></sup> Introdotto dal n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p></div>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Riscossione posticipata</a>
</h6>
<div class="collapseable"> <p>Se, per errore, l’UFAM ha fissato una tassa troppo bassa, esso esige il pagamento posticipato dell’importo mancante entro due anni dalla notificazione della decisione.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Prescrizione</a>
</h6>
<div class="collapseable"> <p><sup>1</sup> Il credito fiscale si prescrive in dieci anni a decorrere dalla fine dell’anno civile in cui è sorto.</p>
<p><sup>2</sup> Il termine di prescrizione s’interrompe e decorre da capo:</p>
<dl>
<dt>a. </dt>
<dd>quando la persona soggetta al pagamento della tassa riconosce il credito fiscale;</dd>
<dt>b. </dt>
<dd>a ogni azione ufficiale con la quale si fa valere il credito fiscale presso la persona soggetta al pagamento della tassa.</dd>
</dl>
<p><sup>3</sup> Il credito fiscale si prescrive in ogni caso in quindici anni a decorrere dalla fine dell’anno civile in cui è sorto.</p>
</div></article>
</div></section><section id="chap_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_3">Capitolo 3: Indennità</a>
</h1>
<div class="collapseable">
<section id="chap_3/sec_1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#chap_3/sec_1">Sezione 1: Condizioni per le indennità</a>
</h2>
<div class="collapseable">
<article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Principio</a>
</h6>
<div class="collapseable"> <p><sup>1</sup> In conformità con l’articolo 32<i>e</i> capoversi 3 e 4 LPAmb, la Confederazione concede ai Cantoni indennità per:</p>
<dl>
<dt>a. </dt>
<dd>l’indagine, la sorveglianza e il risanamento di siti inquinati;</dd>
<dt>b. </dt>
<dd>l’indagine, la sorveglianza e il risanamento di siti inquinati negli impianti di tiro; e</dd>
<dt>c. </dt>
<dd>l’indagine di siti che risultano non inquinati.</dd>
</dl>
<p><sup>2</sup> La Confederazione concede indennità anche per una parte chiaramente delimitabile di un sito inquinato, se tale parte soddisfa le condizioni per l’indennità e se ciò non intralcia o non impedisce altri provvedimenti.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Condizioni particolari per la concessione di indennità per provvedimenti d’indagine e di sorveglianza</a>
</h6>
<div class="collapseable"> <br><p><sup>1</sup> Per provvedimenti d’indagine e di sorveglianza di siti inquinati vengono concesse indennità soltanto:</p>
<dl>
<dt>a. </dt>
<dd>se detti provvedimenti sono stati avviati dopo il 1° luglio 1997;</dd>
<dt>b. </dt>
<dd>se una richiesta d’indennità per un provvedimento eseguito prima del 1° novembre 2006 è inoltrata all’UFAM entro il 31 dicembre 2010.</dd>
</dl>
<p><sup>2</sup> Se il responsabile di un sito inquinato non è identificabile oppure è insolvente (art. 32<i>e</i> cpv. 3 lett. b n. 1 LPAmb), vengono concesse indennità per provvedimenti d’indagine e di sorveglianza:</p>
<dl>
<dt>a. </dt>
<dd>nel caso in cui i costi d’indagine o di sorveglianza computabili siano superiori a 250 000 franchi, solo a condizione che sussista una decisione sulla ripartizione dei costi passata in giudicato;</dd>
<dt>b. </dt>
<dd>nel caso in cui i costi d’indagine o di sorveglianza computabili non superino 250 000 franchi, solo a condizione che sussista una ripartizione dei costi debitamente motivata.</dd>
</dl>
<p><sup>3</sup> Per provvedimenti d’indagine di siti che risultano non inquinati, vengono concesse indennità soltanto se le indagini sono iniziate dopo il 1° novembre 2006.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Condizioni particolari per la concessione di indennità<b> </b>per provvedimenti di risanamento </a>
</h6>
<div class="collapseable"> <p><sup>1</sup> La Confederazione concede indennità per provvedimenti di risanamento soltanto:</p>
<dl>
<dt>a. </dt>
<dd>se detti provvedimenti sono stati avviati dopo il 1° luglio 1997;</dd>
<dt>b. </dt>
<dd>se una richiesta d’indennità per un provvedimento eseguito prima del 1° novembre 2006 è inoltrata all’UFAM entro il 31 dicembre 2010.</dd>
</dl>
<p><sup>2</sup> Se il responsabile di un sito inquinato non è identificabile oppure è insolvente (art. 32<i>e</i> cpv. 3 lett. b n. 1 LPAmb), vengono concesse indennità per provvedimenti di risanamento:</p>
<dl>
<dt>a. </dt>
<dd>nel caso in cui i costi di risanamento computabili siano superiori a 250 000 franchi, solo a condizione che sussista una decisione sulla ripartizione dei costi passata in giudicato;</dd>
<dt>b. </dt>
<dd>nel caso in cui i costi di risanamento computabili non superino 250 000 franchi, solo a condizione che sussista una ripartizione dei costi debitamente motivata.</dd>
</dl>
</div></article>
</div></section><section id="chap_3/sec_2"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#chap_3/sec_2">Sezione 2: Costi computabili</a>
</h2>
<div class="collapseable">
<article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Costi computabili per i siti che non devono essere risanati </a>
</h6>
<div class="collapseable"> <p><sup>1</sup> Per costi d’indagine computabili nel caso di siti che non devono essere risanati si intendono i costi per i provvedimenti seguenti:</p>
<dl>
<dt>a. </dt>
<dd>accertamento di non inquinamento di siti iscritti o suscettibili d’iscrizione nel catasto;</dd>
<dt>b. </dt>
<dd>indagine preliminare di siti che devono essere sottoposti a indagine secondo l’articolo 7 dell’ordinanza del 26 agosto 1998<sup><a href="#fn-d6e385" id="fnbck-d6e385">10</a></sup> sui siti contaminati (OSiti).</dd>
</dl>
<p><sup>2</sup> Per costi di sorveglianza computabili nel caso di siti che non devono essere risanati si intendono i costi per i provvedimenti seguenti secondo l’articolo 13 capoverso 1 OSiti:</p>
<dl>
<dt>a. </dt>
<dd>pianificazione dei provvedimenti di sorveglianza;</dd>
<dt>b. </dt>
<dd>costruzione, esercizio, manutenzione e smantellamento di installazioni per la sorveglianza;</dd>
<dt>c. </dt>
<dd>prelievo di campioni e analisi.</dd>
</dl>
<div class="footnotes"><p id="fn-d6e385"><sup><a href="#fnbck-d6e385">10</a></sup> <a href="https://fedlex.data.admin.ch/eli/cc/1998/2261_2261_2261" target="_blank">RS <b>814.680</b></a></p></div>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Costi computabili per i siti che devono essere risanati</a>
</h6>
<div class="collapseable"> <p>Per costi computabili nel caso di siti che devono essere risanati si intendono i costi per i provvedimenti seguenti:</p>
<dl>
<dt>a. </dt>
<dd>indagine preliminare (art. 7 OSiti<sup><a href="#fn-d6e420" id="fnbck-d6e420">11</a></sup>) e indagine dettagliata (art. 14 OSiti) nonché sorveglianza (art. 13 cpv. 2 lett. b OSiti) secondo l’articolo 12 capoverso 2;</dd>
<dt>b. </dt>
<dd>elaborazione di un progetto di risanamento (art. 17 OSiti);</dd>
<dt>c. </dt>
<dd>decontaminazione, incluso lo smaltimento di rifiuti (art. 16 lett. a OSiti);</dd>
<dt>d. </dt>
<dd>costruzione, esercizio, manutenzione e smantellamento di impianti e installazioni per la prevenzione e la sorveglianza a lungo termine della diffusione di sostanze pericolose per l’ambiente (art. 16 lett. b OSiti); </dd>
<dt>e. </dt>
<dd>prova che gli obiettivi del risanamento sono stati raggiunti (art. 19 cpv. 1 OSiti).</dd>
</dl>
<div class="footnotes"><p id="fn-d6e420"><sup><a href="#fnbck-d6e420">11</a></sup> <a href="https://fedlex.data.admin.ch/eli/cc/1998/2261_2261_2261" target="_blank">RS <b>814.680</b></a></p></div>
</div></article>
</div></section><section id="chap_3/sec_3"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#chap_3/sec_3">Sezione 3: Procedura</a>
</h2>
<div class="collapseable">
<article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Consultazione dell’UFAM</a>
</h6>
<div class="collapseable"> <p><sup>1</sup> Il Cantone consulta l’UFAM prima di ordinare un provvedimento d’indagine, di sorveglianza o di risanamento.</p>
<p><sup>2</sup> La consultazione dell’UFAM di cui al capoverso 1 non è necessaria se risulta soddisfatta una delle condizioni di cui all’articolo 16 capoverso 3.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Richiesta d’indennità</a>
</h6>
<div class="collapseable"> <p>Il Cantone inoltra all’UFAM una richiesta d’indennità. Essa deve contenere:</p>
<dl>
<dt>a. </dt>
<dd>la prova che i provvedimenti soddisfano le condizioni di cui agli articoli 9–11;</dd>
<dt>b. </dt>
<dd>i dati di base e gli elementi sostanziali del progetto;</dd>
<dt>c. </dt>
<dd>la valutazione da parte delle autorità che i provvedimenti sono conformi alle esigenze ecologiche, corrispondono a criteri di economicità e allo stato della tecnica;</dd>
<dt>d. </dt>
<dd>i probabili costi dei provvedimenti e i probabili costi computabili;</dd>
<dt>e. </dt>
<dd>una copia della decisione riguardante la ripartizione dei costi o eventualmente la ripartizione dei costi debitamente motivata se il responsabile non è identificabile oppure è insolvente.</dd>
</dl>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Assegnazione e versamento delle indennità</a>
</h6>
<div class="collapseable"> <p><sup>1</sup> Se le condizioni sono soddisfatte, l’UFAM assegna un’indennità, entro i limiti dei mezzi disponibili, e ne fissa il probabile ammontare.</p>
<p><sup>2</sup> Esso decide il versamento delle indennità se:</p>
<dl>
<dt>a. </dt>
<dd>dispone di un elenco, verificato dal Cantone, dell’insieme dei costi computabili effettivamente generati dai provvedimenti;</dd>
<dt>b. </dt>
<dd>il ricavato della tassa è sufficiente a coprire il fabbisogno finanziario.</dd>
</dl>
<p><sup>3</sup> Se i provvedimenti sono stati avviati prima dell’assegnazione, l’UFAM può concedere un’indennità, in applicazione dell’articolo 26 capoverso 3 secondo periodo della legge del 5 ottobre 1990<sup><a href="#fn-d6e503" id="fnbck-d6e503">12</a></sup> sugli aiuti finanziari e le indennità, segnatamente se:</p>
<dl>
<dt>a. </dt>
<dd>un provvedimento d’indagine, di sorveglianza o di risanamento costa meno di 250 000 franchi; o</dd>
<dt>b. </dt>
<dd>nel corso di lavori edili o di provvedimenti secondo l’OSiti<sup><a href="#fn-d6e519" id="fnbck-d6e519">13</a></sup> emergono nuovi dati sull’inquinamento del sito o sui costi dei provvedimenti necessari.</dd>
</dl>
<p><sup>4</sup> Qualora il ricavato della tassa non sia sufficiente a coprire il fabbisogno finanziario, al momento del versamento l’UFAM tiene conto prioritariamente dei progetti che, per motivi di protezione dell’ambiente, erano urgenti oppure che, in proporzione all’onere richiesto, hanno portato a un beneficio ecologico rilevante. I progetti rinviati verranno trattati prioritariamente negli anni successivi.</p>
<div class="footnotes">
<p id="fn-d6e503"><sup><a href="#fnbck-d6e503">12</a></sup> <a href="https://fedlex.data.admin.ch/eli/cc/1991/857_857_857" target="_blank">RS <b>616.1</b></a></p>
<p id="fn-d6e519"><sup><a href="#fnbck-d6e519">13</a></sup> <a href="https://fedlex.data.admin.ch/eli/cc/1998/2261_2261_2261" target="_blank">RS <b>814.680</b></a></p>
</div>
</div></article>
</div></section>
</div></section><section id="chap_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_4">Capitolo 4: Esecuzione</a>
</h1>
<div class="collapseable">
<article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Competenze</a>
</h6>
<div class="collapseable"> <p><sup>1</sup> L’UFAM esegue la presente ordinanza e fornisce ogni anno informazioni sulla tassa riscossa e sulle indennità versate.</p>
<p><sup>2</sup> Esso può delegare interamente o parzialmente l’esame della dichiarazione della tassa (art. 5 cpv. 3) a enti di diritto pubblico o a privati. Il controllo è finanziato con il ricavato della tassa.</p>
<p><sup>3</sup> I Cantoni sostengono l’UFAM nell’esecuzione della presente ordinanza. In particolare, provvedono a informarlo tempestivamente quando accertano che persone soggette all’obbligo di pagare la tassa hanno fornito dichiarazioni incomplete o non veritiere.</p>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b></a><sup><a href="#fn-d6e551" id="fnbck-d6e551">14</a></sup>
</h6>
<div class="collapseable"><div class="footnotes"><p id="fn-d6e551"><sup><a href="#fnbck-d6e551">14</a></sup> Abrogato dal n. I 7.<i>3 </i>dell’O del 9 nov. 2011 (Verifica delle commissioni  extraparlamentari), con effetto dal 1° gen. 2012 (<a href="https://fedlex.data.admin.ch/eli/oc/2011/752" target="_blank">RU <b>2011</b> 5227</a>).</p></div></div></article>
</div></section><section id="chap_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_5">Capitolo 5: Disposizioni finali</a>
</h1>
<div class="collapseable">
<article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Abrogazione e modifica del diritto vigente </a>
</h6>
<div class="collapseable"> <p>L’abrogazione e la modifica del diritto vigente sono disciplinate nell’allegato.</p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b></a><sup><a href="#fn-d6e579" id="fnbck-d6e579">15</a></sup><a href="#art_20"> Disposizione transitoria</a>
</h6>
<div class="collapseable"> <p>L’aliquota della tassa di cui all’articolo 3 capoverso 1 si applica dal 1° gennaio 2017. Fino a questa data l’aliquota della tassa sui rifiuti depositati definitivamente in Svizzera ammonta:</p>
<dl>
<dt>a. </dt>
<dd>per le discariche di tipo B, a 3 fr./t;</dd>
<dt>b. </dt>
<dd>per le discariche di tipo C, a 17 fr./t;</dd>
<dt>c. </dt>
<dd>per le discariche di tipo D ed E, a 15 fr./t.</dd>
</dl>
<div class="footnotes"><p id="fn-d6e579"><sup><a href="#fnbck-d6e579">15</a></sup> Nuovo testo giusta il n. 10 dell’all. 6 all’O del 4 dic. 2015 sui rifiuti, in vigore dal  1° gen. 2016 (<a href="https://fedlex.data.admin.ch/eli/oc/2015/891" target="_blank">RU <b>2015</b> 5699</a>).</p></div>
</div></article><article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° gennaio 2009.</p>
</div></article>
</div></section></main><div id="annex"><section id="lvl_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_u1">Allegato</a>
</h1>
<div class="collapseable">
<p>(art. 19)</p>
<section id="lvl_u1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_u1/lvl_u1">Abrogazione e modifica del diritto vigente</a>
</h2>
<div class="collapseable">
<p>I</p>
<p>L’ordinanza del 5 aprile 2000<sup><a href="#fn-d6e624" id="fnbck-d6e624">16</a></sup> sulla tassa per il risanamento dei siti contaminati è abrogata.</p>
<p>II</p>
<p>Le ordinanze sotto riportate sono modificate come segue:</p>
<p>…<sup><a href="#fn-d6e645" id="fnbck-d6e645">17</a></sup></p>
<div class="footnotes">
<p id="fn-d6e624"><sup><a href="#fnbck-d6e624">16</a></sup> [<a href="https://fedlex.data.admin.ch/eli/oc/2000/219" target="_blank">RU <b>2000 </b>1398</a>, <b></b><a href="https://fedlex.data.admin.ch/eli/oc/2007/637" target="_blank"><b>2007</b> 4525 </a>n. II. 6]</p>
<p id="fn-d6e645"><sup><a href="#fnbck-d6e645">17</a></sup> La mod. può essere consultata alla <a href="https://fedlex.data.admin.ch/eli/oc/2008/670" target="_blank">RU <b>2008</b> 4771</a>.</p>
</div>
</div></section>
</div></section></div>
</div></body>
</html>
