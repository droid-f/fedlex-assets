<!DOCTYPE html>
<!-- Generated by Aspose.Words for Java 21.2.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2004-544-20040223-it-docx-1</title>
</head>
<body><div id="lawcontent">
<div id="preface">
<!--0.344.168 --><p class="srnummer">0.344.168 </p>
<p> RU <b>2004</b> 3893</p>
<p>Traduzione<i><sup><a href="#fn-d330e17">1</a></sup></i></p>
<?del-struct abstand4pt><?del-struct abstand4pt><h1 class="erlasstitel">Accordo di reciprocità</h1>
<p>tra la Svizzera e le Barbados concernente la cooperazione <br>nell’ambito del trasferimento dei condannati <br>(sotto forma di uno scambio di note)</p>
<?del-struct abstand18pt><p>Concluso il 23 febbraio 2004<br>Entrato in vigore il 23 febbraio 2004</p>
<p> (Stato 23  febbraio 2004)</p>
<div class="footnotes"><p id="fn-d330e17"><sup>1</sup> Traduzione dal testo originale inglese.</p></div>
</div>
<div id="preamble">
<?del-struct abstand4pt><?del-struct abstand4pt><p></p>
<div class="table"><table border="1"><tr>
<td><p>Ministero degli affari esteri <br>e del commercio esterno</p></td>
<td>
<p>Bridgetown, 23 febbraio 2004</p>
<p></p>
<p></p>
<p>Ambasciata di Svizzera</p>
<p>Caracas</p>
</td>
</tr></table></div>
<?del-struct abstand18pt><p>Il Ministero degli affari esteri e del commercio esterno delle Barbados presenta i suoi complimenti all’Ambasciata di Svizzera e, in riferimento alla sua nota del 16 febbraio 2004, ha l’onore di informare che il Governo delle Barbados accetta la pro­posta del Governo della Svizzera di concludere il presente «Accordo di recipro­cità tra la Svizzera e le Barbados concernente la cooperazione nell’ambito del tra­sferi­men­to dei condannati»:</p>
<?del-struct abstand4pt><p>«Preambolo</p>
<p>Al fine di favorire il reinserimento sociale dei condannati nel loro Paese, le autori­tà competenti della Svizzera e delle Barbados collaborano nel migliore dei modi <br>nel­l’am­bito del trasferimento dei condannati – sulla base della reciprocità e nel qua­dro della rispettiva legislazione nazionale.</p>
<p>A tal fine la collaborazione tra i due Stati avviene secondo i seguenti principi:</p>
<?del-struct abstand18pt>
</div>
<main id="maintext"><section id="lvl_d199e3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e3">Principio generale </a>
</h1>
<div class="collapseable"><p>1. Una persona condannata sul territorio nazionale di uno dei due Stati («Stato di con­­danna») può essere trasferita nel territorio nazionale dell’altro Stato («Stato d’ese­­cuzione») per l’esecuzione della sanzione inflittale. A questo scopo il condan­nato deve esprimere per scritto allo Stato di condanna o a quello d’esecu­zione il <br>pro­prio desiderio di essere trasferito.</p></div></section><section id="lvl_d199e4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e4">Definizioni </a>
</h1>
<div class="collapseable">
<p>2. L’espressione:</p>
<p>«Stato di condanna» designa lo Stato dove è stata condannata la persona che può essere trasferita;</p>
<p>«Stato d’esecuzione» designa lo Stato in cui il condannato può essere trasferito per subirvi la propria condanna;</p>
<p>«condannato» designa ogni persona contro cui è stata pronunciata una con­dan­na da parte di un tribunale competente sul territorio di uno dei due Stati, e che è detenuta in questo Stato;</p>
<p>«cittadino» designa</p>
<dl>
<dt>a. </dt>
<dd>in relazione alla Svizzera, un cittadino svizzero;</dd>
<dt>b. </dt>
<dd>in relazione alle Barbados, un cittadino delle Barbados oppure una persona che, secondo la legislazione delle Barbados, ha diritto alla nazionalità delle Barbados.</dd>
</dl>
</div></section><section id="lvl_d199e5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e5">Premesse per il trasferimento </a>
</h1>
<div class="collapseable">
<p>3. Un trasferimento può avvenire soltanto se:</p>
<dl>
<dt>a. </dt>
<dd>la sentenza è cresciuta in giudicato ed è esecutoria;</dd>
<dt>b. </dt>
<dd>il condannato è cittadino dello Stato d’esecuzione;</dd>
<dt>c. </dt>
<dd>gli atti o le omissioni che hanno provocato la condanna costituiscono un rea­to per il diritto dello Stato d’esecuzione o dovrebbero costituirne uno qualora avvenissero sul suo territorio nazionale;</dd>
<dt>d. </dt>
<dd>al momento della presentazione della domanda di trasferimento il condan­nato deve scontare ancora almeno sei mesi di pena.</dd>
</dl>
</div></section><section id="lvl_d199e6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e6">Obbligo di fornire informazioni </a>
</h1>
<div class="collapseable"><p>4. Ogni condannato al quale può essere applicato il presente Accordo di reciprocità deve essere informato dallo Stato di condanna del tenore del presente Accordo.</p></div></section><section id="lvl_d199e7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e7">Discrezionalità </a>
</h1>
<div class="collapseable"><p>5. Il trasferimento di un condannato può essere rifiutato a libera discrezione di entram­bi gli Stati.</p></div></section><section id="lvl_d199e8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e8">Domande di trasferimento e risposte </a>
</h1>
<div class="collapseable">
<p>6. La domanda di trasferimento può essere formulata da ciascuno dei due Stati per il tramite delle autorità designate. In entrambi i casi la persona condannata deve, per scritto, avere assunto l’iniziativa in vista della formulazione della domanda o avervi acconsentito. La domanda di trasferimento e la risposta devono essere fatte per scrit­to. Lo Stato di condanna trasmette all’altro Stato un breve riassunto dei fatti essen­ziali, una copia autenticata della sentenza e delle prescrizioni giuridiche applicate, la durata e la data dell’inizio della condanna, una dichiarazione da cui risulti la parte della condanna già scontata e un’attestazione dell’esecutività della sentenza. Agli atti che devono essere trasmessi alle autorità svizzere va allegata – per quanto possibile – una traduzione nelle lingue tedesca, francese o italiana. Gli atti destinati alle autorità delle Barbados devono essere tradotti in inglese.</p>
<p>All’atto di prendere la decisione sul trasferimento entrambi gli Stati tengono conto della gravità del reato, dello stato di salute di un condannato come anche dei suoi vincoli sociali in entrambi gli Stati. La decisione circa la domanda di trasferimento, che sia essa accettata oppure respinta, è comunicata immediatamente all’altro Stato. Il condannato deve essere informato per scritto di ogni passo intrapreso e di ogni decisione presa da uno dei due Stati in merito alla domanda di trasferimento.</p>
</div></section><section id="lvl_d199e9"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e9">Consenso e verifica </a>
</h1>
<div class="collapseable">
<p>7. Lo Stato di condanna fa in modo che la persona condannata esprima il suo con­senso, secondo l’articolo 6 del presente Accordo, volontariamente e in piena consa­pevo­lezza delle conseguenze giuridiche che ne derivano.</p>
<p>A tal fine il consenso del condannato o, in caso d’incapacità di quest’ultimo, della persona autorizzata a esprimere il consenso in sua vece, è verificato da una persona che è stata designata competente in tal senso.</p>
<p>Lo Stato di condanna deve dare allo Stato d’esecuzione la possibilità di verificare, se lo desidera, che il consenso è stato dato alle condizioni previste nel paragrafo prece­dente.</p>
</div></section><section id="lvl_d199e10"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e10">Esecuzione della sanzione </a>
</h1>
<div class="collapseable">
<p>8. a. Un condannato che viene trasferito per l’esecuzione di una sanzione non può essere nuovamente incarcerato, condotto dinanzi a un tribunale o giudi­cato per il medesimo reato.</p>
<dl>
<dt>b. </dt>
<dd>L’esecuzione della sanzione di una persona trasferita è retta dalle disposi­zioni legali dello Stato d’esecuzione.</dd>
<dt>c. </dt>
<dd>Lo Stato di condanna ha l’esclusiva giurisdizione riguardo alle sentenze dei suoi tribunali e alle procedure per riesaminare, modificare o abrogare tali sentenze e sanzioni.</dd>
<dt>d. </dt>
<dd>Lo Stato d’esecuzione è vincolato dalla natura giuridica e dalla durata della sanzione quali risultano dalla condanna. Tuttavia, qualora la natura o la du­ra­ta di questa sanzione fossero incompatibili con la sua legislazione, lo Stato d’esecuzione può – con il consenso dello Stato di condanna ottenuto prima del trasferimento – adattare questa sanzione alla pena o alla misura previste dalla propria legge per reati della stessa natura. Per sua natura o durata, tale pena o misura non può aggravare la sanzione pronunciata nello Stato di condanna.</dd>
<dt>e. </dt>
<dd>Nel caso in cui lo Stato di condanna verifichi, modifichi o abroghi oppure in altro modo abbrevi la sentenza o la sanzione oppure modifichi e faccia ces­sare per grazia la sanzione, lo Stato d’esecuzione dà seguito alla decisione non appena ne sia venuto a conoscenza.</dd>
</dl>
</div></section><section id="lvl_d199e11"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e11">Istruzione riguardante l’esecuzione </a>
</h1>
<div class="collapseable">
<p>9. Nei casi seguenti, lo Stato d’esecuzione istruisce lo Stato di condanna circa l’ese­cuzione della sanzione:</p>
<dl>
<dt>a. </dt>
<dd>se ritiene conclusa l’esecuzione della sanzione;</dd>
<dt>b. </dt>
<dd>se il condannato evade o muore prima che sia terminata l’esecuzione della san­zione; oppure</dd>
<dt>c. </dt>
<dd>se lo Stato di condanna chiede un rapporto sulle condizioni dell’esecuzione.</dd>
</dl>
</div></section><section id="lvl_d199e12"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e12">Costi </a>
</h1>
<div class="collapseable"><p>10. Lo Stato d’esecuzione si assume tutti i costi in connessione con il trasferimento, salvo quelli cagionati esclusivamente sul territorio nazionale dello Stato di con­danna.</p></div></section><section id="lvl_d199e13"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e13">Vigilanza e trasporto </a>
</h1>
<div class="collapseable"><p>11. Lo Stato d’esecuzione è responsabile per la vigilanza e il trasporto del condan­nato.</p></div></section><section id="lvl_d199e15"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e15">Transito </a>
</h1>
<div class="collapseable"><p>12. Se una delle due Parti contraenti conclude accordi con Stati terzi sul trasfe­rimento di condannati, l’altra Parte collabora per agevolare il transito attra­verso il suo territorio di persone trasferite in applicazione di tali accordi. Una Parte può tutta­­via rifiutare di accordare il transito se la persona condannata è un suo cittadino. La Parte che intende effettuare siffatto transito ne avverte anticipatamente l’altra Parte.</p></div></section><section id="lvl_d199e16"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e16">Autorità competenti </a>
</h1>
<div class="collapseable">
<p>13. In Svizzera, l’autorità competente per l’allestimento delle domande di tra­s­ferimento è l’Ufficio federale di giustizia del Dipartimento federale di giustizia e polizia.</p>
<p>Nelle Barbados, l’autorità competente è il Ministero dell’interno («Ministry of Home Affairs»).</p>
</div></section><section id="lvl_d199e17"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e17">Entrata in vigore </a>
</h1>
<div class="collapseable"><p>14. Il presente Accordo di reciprocità costituisce la base per la futura collaborazione reciproca tra la Svizzera e le Barbados nell’ambito del trasferimento dei condannati.</p></div></section><section id="lvl_d199e18"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d199e18">Denuncia </a>
</h1>
<div class="collapseable">
<p>15. Ognuna delle due Parti contraenti può denunciare il presente Accordo di reci­pro­cità per mezzo di una nota diplomatica. Quest’ultima sarà considerata ricevu­ta dal­l’altra Parte contraente sette (7) giorni dopo la data iscritta nella nota. La de­nun­cia ha effetto un (1) anno dopo la data in cui la nota è considerata ricevuta.</p>
<p>Tuttavia il presente Accordo di reciprocità continuerà ad applicarsi all’esecuzione di condanne di persone trasferite conformemente a detto Accordo prima che la denun­cia abbia effetto.»</p>
</div></section><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p>Il Ministero degli affari esteri e del commercio esterno delle Barbados ha inoltre l’onore di comunicare che, come convenuto tra i due Governi, l’Accordo entra in vigore il 23 febbraio 2004, data della presente nota di risposta alla nota sopramenzionata, e che le due note costituiscono un accordo.</p>
<p>Il Ministero degli affari esteri e del commercio esterno delle Barbados coglie l’oc­ca­sione per rinnovare all’Ambasciata di Svizzera l’espressione della sua alta consi­derazione.</p>
<p></p>
</div></section></main>
</div></body>
</html>
