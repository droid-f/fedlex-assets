<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--414.138.1 --><p class="srnummer ">414.138.1 </p>
<h1 class="erlasstitel botschafttitel ">Regolamento disciplinare<br>del Politecnico federale di Zurigo</h1>
<h2 class="erlasskurztitel ">(Regolamento disciplinare del PF di Zurigo)</h2>
<p class="erlassdatum ">del 2 novembre 2004  (Stato 1° gennaio 2005) (Stato 1° gennaio 2005)</p>
</div>
<div id="preamble"><div>
<p class="man-template-autor ">La direzione del PF di Zurigo,</p>
<p class="ingress ">visto l’articolo 16 dell’ordinanza del 13 novembre 2003<sup><a href="#fn-d7e21" id="fnbck-d7e21">1</a></sup> sui Politecnici federali di Zurigo e Losanna,</p>
<p class="man-template-verb ">decreta:</p>
<div class="footnotes"><p id="fn-d7e21"><sup><a href="#fnbck-d7e21">1</a></sup><sup></sup> <a href="https://fedlex.data.admin.ch/eli/cc/2004/17" target="_blank">RS <b>414.110.37</b></a></p></div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Campo d’applicazione e altro diritto applicabile</a>
</h6>
<div class="collapseable">
<p class="absatz "><sup>1</sup> Il presente regolamento si applica agli studenti, agli uditori e ai dottorandi del PF di Zurigo, nonché ai partecipanti ai programmi di postformazione universitaria organizzati dal PF di Zurigo.</p>
<p class="absatz "><sup>2</sup> Ai dottorandi si applica, in caso di comportamento scorretto nel quadro della loro attività di ricerca, il regolamento procedurale del 30 aprile 2004<sup><a href="#fn-d7e45" id="fnbck-d7e45">2</a></sup> in caso di sospettato comportamento scorretto nella ricerca al PF di Zurigo.</p>
<p class="absatz "><sup>3</sup> Le infrazioni commesse nel quadro dell’utilizzazione di mezzi telematici sono punite in base alle disposizioni del regolamento del 12 gennaio 1999<sup><a href="#fn-d7e58" id="fnbck-d7e58">3</a></sup> sull’utilizzazione della telematica al PF di Zurigo.</p>
<div class="footnotes">
<p id="fn-d7e45"><sup><a href="#fnbck-d7e45">2</a></sup><sup></sup> RSETHZ<b> 415</b>,<b> </b>l’O é disponibile in versione elettronica all’indirizzo: www.rechtssammlung.ethz.ch/pdf/415_fehlverhalten_forschung.pdf</p>
<p id="fn-d7e58"><sup><a href="#fnbck-d7e58">3</a></sup><sup></sup> RSETHZ <b>203.21</b></p>
</div>
</div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> <b></b>Infrazioni disciplinari</a>
</h6>
<div class="collapseable">
<p class="absatz "><sup>Il presente regolamento disciplinare è applicato qua</sup><sup>n</sup><sup>do qualcuno:</sup></p>
<dl>
<dt>a. </dt>
<dd>si comporta in modo disonesto durante una verifica delle prestazioni, in particolare se cerca di procurare illecitamente un vantaggio a se stesso o a terzi;</dd>
<dt>b. </dt>
<dd>consegna un lavoro scritto non redatto di proprio pugno o in cui spaccia come propri i risultati di lavori o gli esiti di ricerche di terzi (plagio);</dd>
<dt>c. </dt>
<dd>perturba le lezioni o i corsi organizzati dal PF di Zurigo o pregiudica in altro modo le attività del PF di Zurigo;</dd>
<dt>d. </dt>
<dd>arreca intenzionalmente o per negligenza grave danni al PF di Zurigo;</dd>
<dt>e. </dt>
<dd>minaccia, molesta oppure ostacola nella loro attività al PF di Zurigo i membri del corpo insegnante, gli impiegati, gli studenti, gli ospiti o i visitatori;</dd>
<dt>f. </dt>
<dd>fa un uso scorretto di un documento di legittimazione o di uno sconto a cui ha diritto in virtù della sua appartenenza al PF di Zurigo.</dd>
</dl>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> <b></b>Provvedimenti disciplinari</a>
</h6>
<div class="collapseable">
<p class="absatz "><sup>1</sup> Il PF di Zurigo può prendere i seguenti provvedimenti disciplinari:</p>
<dl>
<dt>a. </dt>
<dd>infliggere un ammonimento;</dd>
<dt>b. </dt>
<dd>in caso di infrazione ai sensi dell’articolo 2 lettera a o b ritenere nulli:<dl>
<dt>1. </dt>
<dd>nei cicli di studi articolati: una verifica delle prestazioni o, in caso di un esame che rientra in un blocco di esami, l’intero blocco;</dd>
<dt>2. </dt>
<dd>nei cicli di studi non articolati: gli esami, i lavori scritti o un’intera serie di esami;</dd>
<dt>3. </dt>
<dd>nei programmi di postformazione universitaria: una verifica delle prestazioni;</dd>
</dl>
</dd>
<dt>c. </dt>
<dd>escludere una persona per una durata massima di tre anni da determinati corsi o infrastrutture;</dd>
<dt>d. </dt>
<dd>minacciare l’esclusione dal PF di Zurigo;</dd>
<dt>e. </dt>
<dd>escludere una persona dal PF di Zurigo per una durata massima di tre anni;</dd>
<dt>f. </dt>
<dd>revocare un titolo accademico se è stato conseguito in modo illecito.</dd>
</dl>
<p class="absatz "><sup>2</sup> La natura e il grado del provvedimento devono essere commisurati all’infrazione, al movente e alla condotta tenuta precedentemente dalla persona in questione, nonché alla portata e all’importanza degli interessi del PF di Zurigo messi in pericolo o lesi.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> <b></b>Prescrizione</a>
</h6>
<div class="collapseable">
<p class="absatz "><sup>1</sup> La responsabilità disciplinare si prescrive dopo tre mesi dalla scoperta dell’infrazione.</p>
<p class="absatz "><sup>2</sup> Se l’infrazione è stata commessa nel quadro di una verifica delle prestazioni che risale a oltre sei mesi non può più essere avviata una procedura disciplinare. Questo termine di prescrizione non si applica alle infrazioni commesse nel quadro di un lavoro finale (lavoro di diploma, di bachelor, di master o di dottorato).</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> <b></b>Autorità disciplinari</a>
</h6>
<div class="collapseable">
<p class="absatz "><sup>1</sup> Le autorità disciplinari sono:</p>
<dl>
<dt>a. </dt>
<dd>il rettore;</dd>
<dt>b. </dt>
<dd>il comitato disciplinare.</dd>
</dl>
<p class="absatz "><sup>2</sup> Il comitato disciplinare si compone:</p>
<dl>
<dt>a. </dt>
<dd>del rettore;</dd>
<dt>b. </dt>
<dd>di due membri della conferenza di studio;</dd>
<dt>c. </dt>
<dd>di un rappresentante dell’associazione accademica del corpo intermedio del PF di Zurigo (AVETH).</dd>
</dl>
<p class="absatz "><sup>3</sup> La conferenza di studio e l’AVETH nominano i rispettivi rappresentanti e i loro supplenti per un periodo di due anni. Il rinnovo del mandato è possibile.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> <b></b>Accertamento della fattispecie e informazione</a>
</h6>
<div class="collapseable">
<p class="absatz "><sup>1</sup> Se è constatata un’infrazione ai sensi dell’articolo 2 deve essere accertata la fattispecie e devono essere raccolti gli elementi probatori.</p>
<p class="absatz "><sup>2</sup> Chi accerta la fattispecie informa immediatamente le persone seguenti:</p>
<dl>
<dt>a. </dt>
<dd>in tutti i casi il rettore e il prorettore competente;</dd>
<dt>b. </dt>
<dd>in caso di infrazione commessa nel quadro di una verifica delle prestazioni: il delegato agli studi del relativo ciclo di studi e l’esaminatore responsabile, per quanto non sia lui stesso ad effettuare l’accertamento della fattispecie;</dd>
<dt>c. </dt>
<dd>in caso di infrazione commessa nel quadro del dottorato: il responsabile del dottorato.</dd>
</dl>
<p class="absatz "><sup>3</sup> Le persone coinvolte nell’accertamento sono tenute alla discrezione.</p>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> <b></b>Competenza del rettore</a>
</h6>
<div class="collapseable">
<p class="absatz "><sup>1</sup> In caso di infrazione lieve il rettore è autorizzato a disporre i provvedimenti disciplinari di cui all’articolo 3 capoverso 1 lettere a–d. Il rettore interroga previamente la persona incolpata.</p>
<p class="absatz "><sup>2</sup> In caso di infrazione particolarmente lieve il rettore può rinunciare a disporre un provvedimento disciplinare.</p>
<p class="absatz "><sup>3</sup> In caso di infrazione non lieve il rettore convoca il comitato disciplinare.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> <b></b>Procedura in caso di infrazione non lieve</a>
</h6>
<div class="collapseable">
<p class="absatz "><sup>1</sup> Il comitato disciplinare decide se procedere all’esame del caso o se rimandare il caso al rettore per l’ulteriore disbrigo.</p>
<p class="absatz "><sup>2</sup> Il comitato disciplinare può coinvolgere nell’inchiesta altre persone, in particolare il prorettore, il delegato agli studi del ciclo di studi interessato e, in caso di infrazione commessa nel quadro del dottorato, il responsabile del dottorato.</p>
<p class="absatz "><sup>3</sup> In base ai risultati dell’inchiesta il comitato disciplinare decide se abbandonare o portare avanti la procedura.</p>
<p class="absatz "><sup>4</sup> Se decide di portare avanti la procedura, il comitato disciplinare comunica al diretto interessato i risultati dell’inchiesta e lo informa, accordandogli un lasso di tempo adeguato, dove può prendere visione degli atti sotto sorveglianza.</p>
<p class="absatz "><sup>5</sup> Il diretto interessato può prendere posizione entro un lasso di tempo adeguato sulla fattispecie imputatagli e sulla questione della sua colpevolezza.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> <b></b>Deliberazioni del comitato disciplinare</a>
</h6>
<div class="collapseable">
<p class="absatz "><sup>1</sup> Il comitato disciplinare può deliberare soltanto se sono presenti tutti i membri.</p>
<p class="absatz "><sup>2</sup> Hanno diritto di voto unicamente i membri del comitato disciplinare.</p>
<p class="absatz "><sup>3</sup> Le deliberazioni sono prese a maggioranza dei voti. In caso di parità decide il voto del rettore.</p>
<p class="absatz "><sup>4</sup> Se il comitato disciplinare dispone un provvedimento disciplinare, il rettore emana la relativa decisione attenendosi a quanto deliberato dal comitato.</p>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> <b></b>Notifica del provvedimento disciplinare</a>
</h6>
<div class="collapseable">
<p class="absatz "><sup>1</sup> Il provvedimento disciplinare è notificato per scritto e sotto forma di decisione. La notifica per via elettronica non è ammessa.</p>
<p class="absatz "><sup>2</sup> Nella notifica devono essere riportati la motivazione e i rimedi giuridici.</p>
</div></article><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> <b></b>Protezione giuridica</a>
</h6>
<div class="collapseable"><p class="absatz ">Contro le decisioni prese in base al presente regolamento può essere interposto ricorso presso la Commissione di ricorso dei PF entro 30 giorni dalla notifica.</p></div></article><article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Presentazione di rapporti </a>
</h6>
<div class="collapseable">
<p class="absatz "><sup>1</sup> Il rettore deve presentare due volte all’anno, nella prima riunione di ogni semestre, un rapporto scritto alla conferenza di studio sui casi disciplinari in corso e conclusi.</p>
<p class="absatz "><sup>2</sup> Il rapporto è redatto in forma anonimizzata.</p>
<p class="absatz "><sup>3</sup> Il rapporto deve essere approvato dalla conferenza di studio.</p>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> <b></b>Responsabilità penale</a>
</h6>
<div class="collapseable"><p class="absatz ">Se un’infrazione adempie anche la fattispecie di reato secondo il diritto federale o cantonale, il PF di Zurigo sporge denuncia. In caso di reato perseguibile a querela di parte si può rinunciare alla denuncia.</p></div></article><article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> <b></b>Entrata in vigore</a>
</h6>
<div class="collapseable"><p class="absatz ">Il presente regolamento entra in vigore il 1° gennaio 2005.</p></div></article></main>
</div></body>
</html>
