<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2018-336-20200901-it-docx</title>
</head>
<body><div id="lawcontent">
<div id="preface">
<!--414.205.6 --><p class="srnummer ">414.205.6 </p>
<h1 class="erlasstitel botschafttitel ">Ordinanza<br>del Consiglio svizzero di accreditamento <br>sugli emolumenti per le procedure di accreditamento<br>e per prestazioni fornite per conto di terzi</h1>
<h2 class="erlasskurztitel ">(Ordinanza sugli emolumenti CSA, OEm-CSA)</h2>
<p>del 23 marzo 2018 (Stato 1° settembre 2020)</p>
<p>Approvata dal Consiglio delle scuole universitarie il 25 maggio 2018</p>
</div>
<div id="preamble">
<p>Il Consiglio svizzero di accreditamento (CSA),</p>
<p>visto l’articolo 35 capoverso 2 della legge federale del 30 settembre 2011<sup><a href="#fn-d6e27" id="fnbck-d6e27">1</a></sup> sulla promozione e sul coordinamento del settore universitario svizzero (LPSU);<br>visto l’articolo 2 capoverso 2 lettera d numero 1 della Convenzione del <br>26 febbraio 2015<sup><a href="#fn-d6e39" id="fnbck-d6e39">2</a></sup> tra la Confederazione e i Cantoni sulla cooperazione <br>nel settore universitario (ConSU),</p>
<p>ordina:</p>
<div class="footnotes">
<p id="fn-d6e27"><sup><a href="#fnbck-d6e27">1</a></sup> <a href="https://fedlex.data.admin.ch/eli/cc/2014/691" target="_blank">RS <b>414.20</b></a></p>
<p id="fn-d6e39"><sup><a href="#fnbck-d6e39">2</a></sup> <a href="https://fedlex.data.admin.ch/eli/cc/2014/693" target="_blank">RS <b>414.205</b></a></p>
</div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Disposizioni generali</a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p>La presente ordinanza disciplina gli emolumenti per:</p>
<dl>
<dt>a. </dt>
<dd>le procedure di accreditamento istituzionale e di accreditamento di programmi secondo la LPSU;</dd>
<dt>b. </dt>
<dd>le prestazioni fornite dall’Agenzia svizzera di accreditamento e garanzia della qualità (Agenzia di accreditamento) per conto di terzi.</dd>
</dl>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Applicabilità dell’ordinanza generale sugli emolumenti</a>
</h6>
<div class="collapseable"> <p>Per quanto la presente ordinanza non disponga altrimenti, si applicano le disposizioni dell’ordinanza generale dell’8 settembre 2004<sup><a href="#fn-d6e79" id="fnbck-d6e79">3</a></sup> sugli emolumenti.</p>
<div class="footnotes"><p id="fn-d6e79"><sup><a href="#fnbck-d6e79">3</a></sup> <a href="https://fedlex.data.admin.ch/eli/cc/2004/677" target="_blank">RS <b>172.041.1</b></a></p></div>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Emolumenti a copertura dei costi</a>
</h6>
<div class="collapseable"> <p><sup>1</sup> In base all’articolo 35 capoverso 1 LPSU, per le procedure di accreditamento secondo la LPSU sono riscossi emolumenti destinati a coprire i costi. Si distinguono due categorie di costi:</p>
<dl>
<dt>a. </dt>
<dd>i costi diretti, segnatamente gli onorari degli esperti, le loro spese e le spese dei collaboratori dell’Agenzia di accreditamento legati alle visite sul posto;</dd>
<dt>b. </dt>
<dd>i costi indiretti, segnatamente il dispendio del CSA e dell’Agenzia di accreditamento legato alle procedure di accreditamento.</dd>
</dl>
<p><sup>2</sup> Nelle procedure di accreditamento istituzionale i costi diretti e indiretti sono fatturati come segue: </p>
<dl>
<dt>a. </dt>
<dd>l’Agenzia di accreditamento fattura alle scuole universitarie e alle altre istituzioni del settore universitario i cui enti responsabili secondo la ConSU contribuiscono al finanziamento del CSA e dell’Agenzia di accreditamento solo i costi diretti;</dd>
<dt>b. </dt>
<dd>le altre agenzie riconosciute fatturano alle scuole universitarie e alle altre istituzioni del settore universitario i costi diretti; esse possono fatturare loro i costi indiretti fino all’importo massimo fissato all’articolo 4 capoverso 2.<sup><a href="#fn-d6e115" id="fnbck-d6e115">4</a></sup>
</dd>
</dl>
<p><sup>3</sup> Nell’accreditamento di programmi i costi diretti e indiretti sono fatturati alle scuole universitarie e alle altre istituzioni del settore universitario, indipendentemente dall’ente responsabile.<sup><a href="#fn-d6e127" id="fnbck-d6e127">5</a></sup></p>
<div class="footnotes">
<p id="fn-d6e115"><sup><a href="#fnbck-d6e115">4</a></sup> Nuovo testo giusta il n. I dell’O del CSA del 27 set. 2019, approvata dal Consiglio delle scuole universitarie il 27 feb. 2020, in vigore dal 1° set. 2020 (<a href="https://fedlex.data.admin.ch/eli/oc/2020/631" target="_blank">RU <b>2020</b> 3561</a>).</p>
<p id="fn-d6e127"><sup><a href="#fnbck-d6e127">5</a></sup> Introdotto n. I dell’O del CSA del 27 set. 2019, approvata dal Consiglio delle scuole universitarie il 27 feb. 2020, in vigore dal 1° set. 2020 (<a href="https://fedlex.data.admin.ch/eli/oc/2020/631" target="_blank">RU <b>2020</b> 3561</a>).</p>
</div>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: <br>Emolumenti per le procedure di accreditamento secondo la LPSU</a>
</h1>
<div class="collapseable">
<article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Accreditamento istituzionale</a>
</h6>
<div class="collapseable"> <p><sup>1</sup> I costi diretti di una procedura di accreditamento istituzionale secondo la LPSU che richiede cinque esperti, una seduta di preparazione di un giorno e una visita sul posto di due giorni e mezzo ammontano a un importo forfettario di 32 000 franchi, esclusa l’imposta sul valore aggiunto (IVA).</p>
<p><sup>2</sup> I costi indiretti di una procedura di accreditamento istituzionale che richiede una seduta di preparazione di un giorno e una visita sul posto di due giorni e mezzo ammontano a un importo forfettario di 27 000 franchi, IVA esclusa.</p>
<p><sup>3</sup> In caso di ricorso a un gruppo di esperti più grande o di una visita sul posto più lunga, l’emolumento è adeguato conformemente alle tariffe delle prestazioni fornite dall’Agenzia di accreditamento per conto di terzi.</p>
<p><sup>4</sup> I costi di un’eventuale verifica delle condizioni non sono inclusi negli importi forfettari; essi sono fatturati in base al dispendio.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Accreditamento di programmi</a>
</h6>
<div class="collapseable"> <p><sup>1</sup> I costi diretti per una procedura di accreditamento di programmi secondo la LPSU che richiede cinque esperti e una visita sul posto di un giorno e mezzo ammontano a un importo forfettario di 13 000 franchi, IVA esclusa.</p>
<p><sup>2</sup> I costi indiretti per una procedura di accreditamento di programmi secondo la LPSU per una visita sul posto di un giorno e mezzo ammontano a un importo forfettario di 20 000 franchi, IVA esclusa.</p>
<p><sup>3</sup> In caso di ricorso a un gruppo di esperti più grande o più piccolo o di una visita sul posto più lunga o più breve, l’emolumento è adeguato conformemente alle tariffe delle prestazioni fornite dall’Agenzia di accreditamento per conto di terzi.</p>
<p><sup>4</sup> I costi di un’eventuale verifica delle condizioni non sono inclusi nell’importo forfettario; essi sono fatturati in base al dispendio.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Emolumenti per prestazioni fornite per conto di terzi</a>
</h1>
<div class="collapseable">
<article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Indennità per esperti</a>
</h6>
<div class="collapseable"> <p><sup>1</sup> Per le prestazioni fornite dagli esperti nelle procedure di accreditamento e in altre procedure di garanzia della qualità per conto di terzi per l’Agenzia di accreditamento sono riscossi emolumenti a copertura dei seguenti costi:</p>
<dl>
<dt>a. </dt>
<dd>onorario per giorno di visita sul posto per i membri del gruppo di esperti, incluso il rapporto e il tempo per la preparazione e il resoconto della visita: 800 franchi (importo lordo);</dd>
<dt>b. </dt>
<dd>onorario per giorno di visita sul posto per la direzione del gruppo di esperti, incluso il rapporto e il tempo per la preparazione e il resoconto della visita: 1200 franchi (importo lordo);</dd>
<dt>c. </dt>
<dd>forfait per attività nel quadro di verifiche delle condizioni senza visita sul posto, incluso il rapporto, pari a un giorno di lavoro: 800 franchi (importo lordo);</dd>
<dt>d. </dt>
<dd>forfait per la redazione del rapporto del gruppo di esperti: 1600 franchi (importo lordo);</dd>
<dt>e. </dt>
<dd>forfait per altre attività nell’ambito della procedura di accreditamento, ad esempio procedura di esame preliminare o verifica delle condizioni senza rapporto degli esperti, pari a una mezza giornata di lavoro: 400 franchi (importo lordo).</dd>
</dl>
<p><sup>2</sup> Gli emolumenti non coprono le prestazioni sociali e gli oneri fiscali (imposta alla fonte inclusa) di esperti domiciliati all’estero.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Spese degli esperti</a>
</h6>
<div class="collapseable"> <p><sup>1</sup> Per le spese degli esperti sono riscossi emolumenti a copertura di tali costi.</p>
<p><sup>2</sup> Sono considerate spese tutti i costi sostenuti per la prestazione di servizio da fornire, in particolare spese di viaggio, di vitto e di pernottamento.</p>
<p><sup>3</sup> L’Agenzia di accreditamento disciplina i dettagli per la definizione degli emolumenti, per la copertura delle spese e per il computo delle spese. Essa non può tuttavia superare gli importi massimi di cui agli articoli 41–48 dell’ordinanza del DFF del 6 dicembre 2001<sup><a href="#fn-d6e226" id="fnbck-d6e226">6</a></sup> concernente l’ordinanza sul personale federale.</p>
<div class="footnotes"><p id="fn-d6e226"><sup><a href="#fnbck-d6e226">6</a></sup> <a href="https://fedlex.data.admin.ch/eli/cc/2001/485" target="_blank">RS <b>172.220.111.31</b></a></p></div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Base di calcolo per le prestazioni dei collaboratori dell’Agenzia di accreditamento</a>
</h6>
<div class="collapseable"> <p>Per le prestazioni dei collaboratori dell’Agenzia di accreditamento sono riscossi emolumenti a copertura di tali costi. Si applicano le seguenti tariffe comprendenti un contributo all’infrastruttura e i costi d’esercizio ordinari:</p>
<dl>
<dt>a. </dt>
<dd>tariffa oraria del direttore, IVA esclusa: 200 franchi;</dd>
<dt>b. </dt>
<dd>tariffa oraria per la direzione della procedura di accreditamento, IVA esclusa: 140 franchi;</dd>
<dt>c. </dt>
<dd>tariffa oraria per i lavori amministrativi della segreteria, IVA esclusa: 80 franchi.</dd>
</dl>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: Disposizioni finali</a>
</h1>
<div class="collapseable">
<article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Abrogazione di un altro atto normativo</a>
</h6>
<div class="collapseable"> <p>Il regolamento del 12 marzo 2015<sup><a href="#fn-d6e264" id="fnbck-d6e264">7</a></sup> sugli emolumenti del CSA è abrogato.</p>
<div class="footnotes"><p id="fn-d6e264"><sup><a href="#fnbck-d6e264">7</a></sup> Non pubblicato nella RU.</p></div>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° luglio 2018.</p>
</div></article>
</div></section></main>
</div></body>
</html>
