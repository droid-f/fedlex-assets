<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2018-7-20171127-it-docx</title>
</head>
<body><div id="lawcontent">
<div id="preface">
<!--0.142.395.142 --><p class="srnummer">0.142.395.142 </p>
<p>RU <b>2018</b> 15</p>
<p></p>
<p>Traduzione</p>
<?del-struct abstand4pt><?del-struct abstand4pt><h1 class="erlasstitel">Convenzione</h1>
<p>tra il Consiglio federale svizzero e il Governo <br>del Principato del Liechtenstein sul finanziamento congiunto <br>di progetti nel quadro dei partenariati in materia di migrazione <br>con i Balcani occidentali</p>
<?del-struct abstand18pt><p>Conclusa il 27 novembre 2017</p>
<p>Entrata in vigore il 27 novembre 2017</p>
<p> (Stato 27  novembre 2017)</p>
</div>
<div id="preamble"><p>La presente Convenzione è stipulata tra il Consiglio federale svizzero <br>(in seguito Svizzera)<br>e<br>il Governo del Principato del Liechtenstein <br>(in seguito Liechtenstein).</p></div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Obiettivo </a>
</h6>
<div class="collapseable"> <p>La presente Convenzione disciplina la cooperazione tra il Liechtenstein e la Svizzera nell’ambito del finanziamento di progetti in Stati terzi nel quadro dei partenariati in materia di migrazione con i Balcani occidentali.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Autorità responsabili </a>
</h6>
<div class="collapseable"> <p>Le autorità responsabili dell’esecuzione della presente Convenzione sono:</p>
<dl>
<dt>a)</dt>
<dd>per il Liechtenstein: l’Ufficio degli affari esteri (in seguito UAA);</dd>
<dt>b)</dt>
<dd>per la Svizzera: la Segreteria di Stato della migrazione (in seguito SEM).</dd>
</dl>
<p>Queste autorità sono autorizzate a cooperare direttamente tra loro nell’ambito delle rispettive competenze.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Cooperazione </a>
</h6>
<div class="collapseable"> <p>Il Liechtenstein e la Svizzera cooperano in partenariato nel quadro di progetti di aiuto internazionale ai rifugiati e in materia di migrazione in Stati terzi. Perseguono una cooperazione efficiente e durevole.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Prestazioni del Liechtenstein </a>
</h6>
<div class="collapseable"> <p>Il Liechtenstein stanzia crediti per progetti congiunti in Stati terzi in conformità alle direttive budgetarie e nel rispetto delle necessarie procedure interne. La partecipazione del Liechtenstein ai progetti messi in campo dalla SEM nell’ambito dell’aiuto internazionale ai rifugiati e in materia di migrazione è definita di concerto e in partenariato nel quadro della cooperazione. Il contributo e le altre forme di cooperazione sono coordinati con le attività concrete della SEM e disciplinati separata­mente.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Prestazioni della Svizzera </a>
</h6>
<div class="collapseable"> <p>La Svizzera mette a disposizione il know-how peritale, fornisce consulenza, accompagna con competenza i progetti negli Stati terzi e mette a disposizione le infrastrutture. I progetti finanziati dal Liechtenstein sono monitorati e valutati dalla SEM attraverso le rappresentanze svizzere negli Stati terzi. Nel caso di progetti finanziati congiuntamente, la SEM allestisce un rapporto destinato all’UAA in merito all’impiego conforme agli obiettivi dei crediti stanziati dal Liechtenstein. La SEM provvede affinché nel quadro dei progetti sostenuti dal Liechtenstein sia garantita la visibilità dell’impegno del Liechtenstein.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Informazione e comunicazione </a>
</h6>
<div class="collapseable"> <p>Lo scambio di informazioni tra il Liechtenstein e la Svizzera riguardo alla presente Convenzione avviene per scritto e in via confidenziale. I documenti rilevanti per la cooperazione sono recapitati all’altra Parte in forma scritta:</p>
<p>Per il Liechtenstein: Ufficio degli affari esteri</p>
<p> Kirchstrasse 9</p>
<p> 9490 Vaduz, Liechtenstein</p>
<p>Per la Svizzera: Segreteria di Stato della migrazione</p>
<p> Quellenweg 6</p>
<p> 3003 Berna-Wabern </p>
<p>All’occorrenza il Liechtenstein e la Svizzera possono modificare i rispettivi recapiti previa notifica scritta all’altra Parte.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Incontri annuali </a>
</h6>
<div class="collapseable"> <p>Le autorità competenti si incontrano annualmente per definire i progetti da finanziare e per uno scambio di vedute in merito a questioni di attualità in materia di politica migratoria. Il Liechtenstein è inoltre invitato a partecipare ai dialoghi annuali nel quadro del partenariato in materia di migrazione.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Divergenze </a>
</h6>
<div class="collapseable"> <p>Le divergenze derivanti dall’attuazione della presente Convenzione tra il Liechtenstein e la Svizzera sono discusse e risolte direttamente tra i due Stati in un approccio partenariale.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Integrità </a>
</h6>
<div class="collapseable"> <p>Il Liechtenstein e la Svizzera hanno raggiunto un consenso per quanto riguarda la lotta contro la corruzione, considerando entrambi che la corruzione pregiudica la buona gestione del governo, mina l’impiego mirato delle risorse necessarie allo sviluppo e ostacola una libera concorrenza basata sui principi della qualità, della domanda e dell’offerta. Pertanto esprimono l’intento di unire i loro sforzi nella lotta contro la corruzione e nel quadro dell’attuazione della presente Convenzione, e in particolare dell’aggiudicazione delle commesse, di astenersi dal proporre nonché rifiutare di accedere, direttamente o indirettamente, a qualsiasi offerta, sotto forma di doni, pagamenti, gratifiche o altri vantaggi, che sia considerata come atto illecito o come pratica corrotta.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Disposizioni finali </a>
</h6>
<div class="collapseable"> <p>All’occorrenza la presente Convenzione può essere modificata congiuntamente dal Liechtenstein e dalla Svizzera. Le modifiche sono convenute per scritto.</p>
<p>La presente Convenzione entra in vigore per una durata indeterminata il giorno della firma delle Parti. Ciascuna Parte può denunciare la Convenzione in qualsiasi momento previa notifica scritta all’altra Parte.</p>
<p></p>
<div class="table"><table border="1"><tr>
<td>
<p>Berna, 27 novembre 2017</p>
<p>Per la Svizzera:</p>
<p>Mario Gattiker<br>Segretario di Stato<br>Segreteria di Stato della migrazione</p>
</td>
<td>
<p>Berna, 27 novembre 2017</p>
<p>Per il Liechtenstein:</p>
<p>Martin Frick<br>Capo dell’Ufficio<br>degli affari esteri</p>
</td>
</tr></table></div>
<p></p>
</div></article></main>
</div></body>
</html>
