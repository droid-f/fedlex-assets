<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1997-1454_1454_1454-19960926-it-docx</title>
</head>
<body><div id="lawcontent">
<div id="preface">
<!--0.748.213.183.36 --><p class="srnummer">0.748.213.183.36 </p>
<p> RU <b>1997</b> 1454</p>
<p>Traduzione<i><sup><a href="#fn-d1276e15">1</a></sup></i></p>
<?del-struct abstand4pt><?del-struct abstand4pt><h1 class="erlasstitel">Accordo<br>tra i Governi degli Stati Uniti d’America<br>e della Confederazione Svizzera<br>per la promozione della sicurezza di volo</h1>
<?del-struct abstand18pt><p>Concluso il 26 settembre 1996<br>Entrato in vigore il 26 settembre 1996</p>
<p> (Stato 1° ottobre 1997)</p>
<div class="footnotes"><p id="fn-d1276e15"><sup>1</sup><sup> </sup>Il testo originale tedesco è pubblicato sotto lo stesso numero nell’ediz. ted. della presente rac­­colta.</p></div>
</div>
<div id="preamble">
<p>Il Governo della Confederazione Svizzera<br>e<br>il Governo degli Stati Uniti d’America</p>
<p>detti qui di seguito Contraenti,</p>
<p>animati dal desiderio di promuovere la sicurezza di volo e la qualità dell’ambiente,</p>
<p>constatando una preoccupazione comune circa l’esercizio sicuro degli aeromobili civili,</p>
<p>consci della nascente tendenza allo sviluppo, alla fabbricazione e allo scambio mul­tinazionali di prodotti dell’aviazione civile,</p>
<p>animati dal desiderio di migliorare la collaborazione e l’efficienza per quanto con­cerne questioni della sicurezza di volo civile,</p>
<p>considerando la possibilità di diminuire l’onere economico dell’industria aero­nautica e degli esercenti di aeromobili causato da esami, valutazioni e test tecnici superflui,</p>
<p>consci del vantaggio risultante per ambo le Parti da procedure migliorate per il rico­noscimento reciproco di documenti di navigabilità aerea e di esami di compatibilità con l’ambiente, nonché dallo sviluppo di procedure per il riconoscimento reciproco dell’ammissione e del controllo di simulatori di volo, dispositivi per lavori di manu­tenzione, personale addetto alla manutenzione, equipaggi di volo e servizi aerei,</p>
<p>consci degli obblighi derivanti dalla Convenzione relativa all’aviazione civile inter­nazionale, firmata a Chicago il 7 dicembre 1944<sup><a href="#fn-d1276e61">2</a></sup>,</p>
<p>hanno convenuto quanto segue:</p>
<?del-struct abstand18pt><?del-struct abstand18pt><div class="footnotes"><p id="fn-d1276e61"><sup>2</sup><sup> </sup><a href="https://fedlex.data.admin.ch/eli/cc/63/1377_1378_1381/20190618">RS <b>0.748.0</b></a></p></div>
</div>
<main id="maintext"><article id="art_I"><a name="aI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I"><b>Art. I</b> </a>
</h6>
<div class="collapseable">
<p>A.  Gli scopi del presente Accordo sono:</p>
<dl>
<dt>1.</dt>
<dd>la facilitazione del riconoscimento da parte di ogni Contraente:<dl>
<dt>a)</dt>
<dd>di documenti di navigabilità aerea e di esami di compatibilità con l’am­biente per prodotti dell’aviazione civile, nonché</dd>
<dt>b)</dt>
<dd>di valutazioni dell’idoneità di simulatori di volo dell’altro Contraente;</dd>
</dl>
</dd>
<dt>2.</dt>
<dd>la facilitazione del riconoscimento, da parte di ogni Contraente, di ammis­sioni e controlli di dispositivi per lavori di manutenzione e per modifica­zioni, non­ché di personale addetto alla manutenzione, di equipaggi di volo, centri di for­mazione e servizi di volo dell’altro Contraente;</dd>
<dt>3.</dt>
<dd>l’adozione di provvedimenti per la collaborazione in vista del mantenimento di un livello equivalente in materia di sicurezza e di obiettivi ecologici in rapporto alla sicurezza di volo.</dd>
</dl>
<p>B.  Ogni Contraente stabilisce che la sua autorità in materia di aviazione civile è l’organo esecutivo per la trasposizione del presente Accordo. Per la Confederazione Svizzera l’organo esecutivo è l’Ufficio federale dell’aviazione civile. Per gli Stati Uniti d’America l’organo esecutivo è la Federal Aviation Administration (FAA) del Department of Transport.</p>
</div></article><article id="art_I_I"><a name="aII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I_I"><b>Art. I</b>I </a>
</h6>
<div class="collapseable">
<p>Ai fini del presente Accordo le espressioni qui appresso significano:</p>
<p>A.  <i>Documento di navigabilità aerea: </i>constatazione che la concezione o la modifi­cazione della concezione di un prodotto dell’aviazione civile corrisponde alle norme pattuite tra i Contraenti, o che un prodotto dell’aviazione civile è conforme a una con­­ce­­zione che soddisfa a queste norme o si trova in uno stato che permette un eser­cizio sicuro.</p>
<p>B.  <i>Modificazione: </i>l’esecuzione di una modificazione di una costruzione, di un montaggio, di una prestazione, di caratteristiche specifiche dell’ambiente o di limi­tazioni dell’esercizio di un prodotto dell’aviazione civile.</p>
<p>C.  <i>Ammissione di esercizi di volo: </i>procedura di ammissione dell’autorità dell’avia­zione civile di un Contraente con la quale si procede, secondo le norme convenute con i contraenti, a ispezioni e valutazioni tecniche di operatori che trasportano commercialmente per via aerea persone o merci o con la quale si accerta che un operatore è conforme a queste norme.</p>
<p>D.  <i>Prodotto dell’aviazione civile: </i>un aeromobile civile, un motore di un aeromobile o un’elica, nonché qualsiasi dispositivo, apparecchio, equipaggiamento, elemento o componente destinato ad esservi montato.</p>
<p>E.  <i>Esame di compatibilità con l’ambiente: </i>valutazione secondo cui un prodotto dell’aviazione civile è conforme alle norme convenute tra i Contraenti, per quanto concerne il rumore e l’emissione di inquinanti. <i>Procedura d’esame ambientale: </i>pro­cedura mediante la quale un prodotto dell’aviazione è esaminato quanto all’osser­vanza di queste norme, applicando le modalità convenute dai Contraenti.</p>
<p>F.  <i>Valutazione dell’idoneità di simulatori di volo: </i>procedura di valutazione dell’ido­neità di un simulatore di volo mediante il confronto con l’aeromobile imitato, con­formemente alle norme convenute tra i Contraenti, o constatazione che un simu­latore di volo è conforme a queste norme.</p>
<p>G.  <i>Lavori di manutenzione: </i>lavori di controllo, revisione e riparazione, nonché il cam­biamento di elementi costitutivi e dispositivi di un prodotto dell’aviazione ci­vile, per garantire il mantenimento della navigabilità aerea, eccettuate le modifica­zioni.</p>
<p>H.  <i>Controllo: </i>la sorveglianza periodica da parte dell’autorità dell’aviazione civile di un Contraente, per indurre all’osservanza duratura delle norme corrispondenti.</p>
</div></article><article id="art_II_I"><a name="aIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_II_I"><b>Art. III</b> </a>
</h6>
<div class="collapseable">
<p>A.  Le autorità dell’aviazione civile dei Contraenti procedono in comune a valuta­zioni tecniche e collaborano per sviluppare una comprensione delle norme e sistemi reciproci nei seguenti settori:</p>
<dl>
<dt>1.</dt>
<dd>rilascio di documenti di navigabilità aerea per prodotti dell’aviazione civile;</dd>
<dt>2.</dt>
<dd>esame di compatibilità con l’ambiente e procedura d’esame ambientale;</dd>
<dt>3.</dt>
<dd>ammissione di dispositivi per lavori di manutenzione, di personale addetto alla manutenzione e di equipaggi di volo;</dd>
<dt>4.</dt>
<dd>ammissione di esercizi di volo;</dd>
<dt>5.</dt>
<dd>valutazione e perizia di simulatori di volo;</dd>
<dt>6.</dt>
<dd>ammissione di centri di formazione per equipaggi di volo e di cabina nonché per il personale addetto alla manutenzione.</dd>
</dl>
<p>B. Non appena le autorità dell’aviazione civile dei Contraenti sono d’accordo che le norme, le regole, le pratiche, le procedure e i sistemi di entrambi nei settori di cui alla lettera A sono sufficientemente equivalenti o compatibili per far sì che i Con­traenti riconoscano reciprocamente i loro risultati in rapporto alla concordanza con le norme convenute, le autorità dell’aviazione civile di entrambi si adoperano per mettere in atto procedure di esecuzione scritte che descrivano i metodi con i quali un siffatto reciproco riconoscimento è conseguito nell’ambito di un determinato settore speciale tecnico.</p>
<p>C.  Le procedure di esecuzione comprendono almeno:</p>
<dl>
<dt>1.</dt>
<dd>le definizioni;</dd>
<dt>2.</dt>
<dd>una descrizione dell’entità dell’ambito speciale dell’aviazione civile da trat­tare;</dd>
<dt>3.</dt>
<dd>prescrizioni sul riconoscimento reciproco di operazioni di un’autorità del­l’avia­zione civile come per esempio la conferma di risultati di test, ispezioni, perizie, ammissioni e certificazioni;</dd>
<dt>4.</dt>
<dd>le responsabilità;</dd>
<dt>5.</dt>
<dd>prescrizioni sulla collaborazione e sostegno tecnico reciproci;</dd>
<dt>6.</dt>
<dd>prescrizioni su valutazioni periodiche; e</dd>
<dt>7.</dt>
<dd>prescrizioni sulla modificazione o denunzia delle procedure di esecuzione.</dd>
</dl>
</div></article><article id="art_I_V"><a name="aIV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I_V"><b>Art. IV</b> </a>
</h6>
<div class="collapseable"><p>Le divergenze concernenti l’interpretazione o l’applicazione del presente Accordo o delle sue procedure di esecuzione vengono appianate per mezzo di consultazioni tra i Contraenti o le loro autorità dell’aviazione civile.</p></div></article><article id="art_V"><a name="aV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_V"><b>Art. V</b> </a>
</h6>
<div class="collapseable"><p>Il presente Accordo entra in vigore una volta firmato e rimane in vigore fino a quando viene denunziato da un Contraente. Una siffatta denuncia va comunicata all’altro Contraente con un preavviso di 60 giorni. Essa causa anche la soppressione di tutte le procedure di esecuzione esistenti, adottate in base al presente Accordo. Quest’ultimo può essere modificato mediante intesa scritta dei Contraenti. Le sin­gole procedure di esecuzione possono essere denunziate o modificate dalle autorità dell’aviazione civile.</p></div></article><article id="art_V_I"><a name="aVI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_V_I"><b>Art. VI</b> </a>
</h6>
<div class="collapseable">
<p>L’Accordo tra la Svizzera e gli Stati Uniti d’America concernente documenti di navigabilità di aeromobili importati, concluso con scambio di note a Berna il 13 otto­bre 1961<sup><a href="#fn-d1276e220">3</a></sup>, nonché lo scambio di note tra i due Stati del 7 gennaio 1977<sup><a href="#fn-d1276e228">4</a></sup> concer­nente la modificazione dell’Accordo rimangono in vigore finché le procedure di esecu­zione sulla navigabilità descritte nell’articolo III saranno concluse dalle autori­tà dell’aviazione civile. I Contraenti procedono a consultazioni nel caso di incompa­ti­bilità tra il presente Accordo da una parte e l’Accordo del 1961 e lo scambio di note del 1977 dall’altra.</p>
<div class="footnotes">
<p id="fn-d1276e220"><sup>3</sup><sup> </sup><a href="https://fedlex.data.admin.ch/eli/cc/1962/1614_1672_1694/19770107">RS <b>0.748.213.193.36</b></a></p>
<p id="fn-d1276e228"><sup>4</sup><sup> </sup><i>RU <b>1997</b> 1243</i></p>
</div>
</div></article><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p><i>In fede di che, </i>i sottoscritti, debitamente autorizzati dai loro Governi, hanno firmato il presente Accordo.</p>
<p>Fatto a Washington D.C., il 26 settembre 1996, in due esemplari, ciascuno in lingua inglese e in lingua tedesca, i due testi facenti ugualmente fede.</p>
<p></p>
<div class="table"><table border="1">
<tr>
<td><p>Per il<br>Governo svizzero:</p></td>
<td><p>Per il<br>Governo degli Stati Uniti d’America:</p></td>
</tr>
<tr>
<td><p>André Auer</p></td>
<td><p>John R. Byerly</p></td>
</tr>
</table></div>
<?del-struct abstand4pt>
</div></section></main>
</div></body>
</html>
