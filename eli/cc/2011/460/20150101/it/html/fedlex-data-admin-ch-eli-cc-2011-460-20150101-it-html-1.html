<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2011-460-20150101-it-docx</title>
</head>
<body><div id="lawcontent">
<div id="preface">
<!--831.435.1 --><p class="srnummer ">831.435.1 </p>
<h1 class="erlasstitel botschafttitel ">Ordinanza<br>concernente la vigilanza nella previdenza professionale</h1>
<h2 class="erlasskurztitel ">(OPP 1)</h2>
<p>del 10 e 22 giugno 2011 (Stato 1° gennaio 2015) (Stato 1° gennaio 2015)</p>
</div>
<div id="preamble">
<p>Il Consiglio federale svizzero,</p>
<p>visti gli articoli 64<i>c</i> capoverso 3 e 65 capoverso 4 della legge federale<br>del 25 giugno 1982<sup><a href="#fn-d6e25" id="fnbck-d6e25">1</a></sup> sulla previdenza professionale per la vecchiaia, i superstiti<br>e l’invalidità (LPP),</p>
<p>ordina:</p>
<div class="footnotes"><p id="fn-d6e25"><sup><a href="#fnbck-d6e25">1</a></sup> <a href="https://fedlex.data.admin.ch/eli/cc/1983/797_797_797" target="_blank">RS <b>831.40</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1: Campo d’applicazione</a>
</h1>
<div class="collapseable"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p>La presente ordinanza si applica agli istituti di previdenza e agli istituti dediti alla previdenza professionale.</p></div></article></div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2: Vigilanza</a>
</h1>
<div class="collapseable">
<article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Autorità cantonali di vigilanza</a>
</h6>
<div class="collapseable"> <p><sup>1</sup> Le autorità cantonali di vigilanza di cui all’articolo 61 LPP sono istituti di diritto pubblico di uno o più Cantoni.</p>
<p><sup>2</sup> Comunicano alla Commissione di alta vigilanza la costituzione o la modifica di una regione di vigilanza.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Elenco degli istituti soggetti a vigilanza</a>
</h6>
<div class="collapseable"> <p><sup>1</sup> Ogni autorità cantonale di vigilanza tiene un elenco degli istituti su cui vigila. </p>
<p><sup>2</sup> L’elenco contiene:</p>
<dl>
<dt>a. </dt>
<dd>il registro della previdenza professionale di cui all’articolo 48 LPP; </dd>
<dt>b. </dt>
<dd>la lista degli istituti di previdenza non registrati e degli istituti dediti alla previdenza professionale.</dd>
</dl>
<p><sup>3</sup> Ogni iscrizione nell’elenco deve indicare la denominazione e l’indirizzo dell’istituto, nonché la data della decisione relativa all’assunzione della vigilanza. Per ogni iscrizione nella lista va inoltre indicato se si tratta di un istituto di previdenza la cui attività è limitata alla previdenza sovraobbligatoria, di un istituto di libero passaggio o di un istituto del pilastro 3a.</p>
<p><sup>4</sup> L’elenco è pubblico ed è pubblicato in Internet.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Modifica dell’elenco</a>
</h6>
<div class="collapseable"> <p><sup>1</sup> L’istituto di previdenza registrato che intende limitare l’attività alla previdenza sovraobbligatoria deve chiedere all’autorità di vigilanza la cancellazione dal registro della previdenza professionale e l’iscrizione nella lista e presentarle un rapporto finale. Rimane iscritto nel registro fintanto che il rapporto non è stato approvato.</p>
<p><sup>2</sup> L’istituto che viene liquidato o trasferisce la sua sede in un Cantone nel quale è competente un’altra autorità di vigilanza deve chiedere all’autorità di vigilanza la cancellazione dall’elenco e presentarle un rapporto finale. L’iscrizione non viene cancellata e l’istituto rimane soggetto alla stessa autorità di vigilanza fintanto che il rapporto non è stato approvato.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3: Alta vigilanza</a>
</h1>
<div class="collapseable">
<article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Indipendenza dei membri della Commissione di alta vigilanza</a>
</h6>
<div class="collapseable"> <p><sup>1</sup> I membri della Commissione di alta vigilanza devono adempiere i seguenti requisiti per quanto concerne la loro indipendenza. Non possono essere:</p>
<dl>
<dt>a. </dt>
<dd>legati da un rapporto di lavoro o di mandato al fondo di garanzia, all’istituto collettore o a una fondazione d’investimento;</dd>
<dt>b. </dt>
<dd>membri della presidenza o della direzione di un’organizzazione operante nel settore della previdenza professionale, ad eccezione dei due rappresentanti delle parti sociali;</dd>
<dt>c. </dt>
<dd>membri della direzione o del consiglio di amministrazione di una compagnia di assicurazioni, di una banca o di un’altra impresa operante nel settore della previdenza professionale;</dd>
<dt>d. </dt>
<dd>impiegati presso un’autorità di vigilanza, l’Amministrazione federale o un’amministrazione cantonale;</dd>
<dt>e. </dt>
<dd>membri di un Governo cantonale;</dd>
<dt>f. </dt>
<dd>giudici nel settore delle assicurazioni sociali;</dd>
<dt>g. </dt>
<dd>membri della Commissione federale della previdenza professionale.</dd>
</dl>
<p><sup>2</sup> I membri della Commissione di alta vigilanza devono astenersi se nel singolo caso vi è un conflitto d’interessi personale o d’affari.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Costi</a>
</h6>
<div class="collapseable"> <p><sup>1</sup> I costi della Commissione di alta vigilanza e della sua segreteria si compongono dei costi risultanti:</p>
<dl>
<dt>a. </dt>
<dd>dalla vigilanza sul sistema e dall’alta vigilanza sulle autorità di vigilanza;</dd>
<dt>b. </dt>
<dd>dalla vigilanza sulle fondazioni d’investimento, sul fondo di garanzia e sull’istituto collettore;</dd>
<dt>c. </dt>
<dd>dalle prestazioni fornite dall’Ufficio federale delle assicurazioni sociali (UFAS) per la Commissione di alta vigilanza e per la segreteria.</dd>
</dl>
<p><sup>2</sup> I costi sono coperti interamente per mezzo di tasse ed emolumenti.<sup><a href="#fn-d6e161" id="fnbck-d6e161">2</a></sup></p>
<p><sup>3</sup> La Commissione di alta vigilanza fissa l’importo della tassa di vigilanza annuale di cui agli articoli 7 capoverso 1 lettera b e 8 capoverso 1 in base ai costi sostenuti da essa e dalla sua segreteria durante l’esercizio corrispondente.<sup><a href="#fn-d6e173" id="fnbck-d6e173">3</a></sup></p>
<div class="footnotes">
<p id="fn-d6e161"><sup><a href="#fnbck-d6e161">2</a></sup> Nuovo testo giusta il n. I dell’O del 2 lug. 2014, in vigore dal 1° gen. 2015  (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p>
<p id="fn-d6e173"><sup><a href="#fnbck-d6e173">3</a></sup> Introdotto dal n. I dell’O del 2 lug. 2014, in vigore dal 1° gen. 2015 (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p>
</div>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a><sup><a href="#fn-d6e185" id="fnbck-d6e185">4</a></sup><a href="#art_7"> Tassa di vigilanza a carico delle autorità di vigilanza</a>
</h6>
<div class="collapseable"> <p><sup>1</sup> La tassa di vigilanza a carico delle autorità di vigilanza per l’esercizio si compone di:</p>
<dl>
<dt>a. </dt>
<dd>una tassa di base di 300 franchi per ogni istituto di previdenza soggetto a vigilanza che sottostà alla legge del 17 dicembre 1993<sup><a href="#fn-d6e206" id="fnbck-d6e206">5</a></sup> sul libero passaggio;</dd>
<dt>b. </dt>
<dd>una tassa supplementare.</dd>
</dl>
<p><sup>2</sup> La tassa supplementare copre i costi della Commissione di alta vigilanza e della sua segreteria per l’attività di alta vigilanza, nella misura in cui detti costi non sono coperti dagli introiti della tassa di base e degli emolumenti. Essa ammonta al massimo a 80 centesimi per ogni assicurato attivo affiliato all’istituto di previdenza soggetto a vigilanza e per ogni rendita versata dall’istituto di previdenza.</p>
<p><sup>3</sup> La Commissione di alta vigilanza fattura la tassa di vigilanza alle autorità di vigilanza nove mesi dopo la chiusura del suo esercizio.</p>
<p><sup>4</sup> Il giorno di riferimento per la rilevazione del numero degli istituti di previdenza, degli assicurati attivi e delle rendite versate è il 31 dicembre dell’anno precedente l’esercizio in questione.</p>
<p><sup>5</sup> Per gli istituti di previdenza in liquidazione, la tassa viene prelevata l’ultima volta per l’esercizio in cui è emessa la decisione di liquidazione.</p>
<div class="footnotes">
<p id="fn-d6e185"><sup><a href="#fnbck-d6e185">4</a></sup> Nuovo testo giusta il n. I dell’O del 2 lug. 2014, in vigore dal 1° gen. 2015  (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p>
<p id="fn-d6e206"><sup><a href="#fnbck-d6e206">5</a></sup> <a href="https://fedlex.data.admin.ch/eli/cc/1994/2386_2386_2386" target="_blank">RS <b>831.42</b></a></p>
</div>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b></a><sup><a href="#fn-d6e232" id="fnbck-d6e232">6</a></sup><a href="#art_8"> Tassa di vigilanza a carico del fondo di garanzia, dell’istituto  collettore e delle fondazioni d’investimento</a>
</h6>
<div class="collapseable"> <br><p><sup>1</sup> La tassa di vigilanza a carico del fondo di garanzia, dell’istituto collettore e delle fondazioni d’investimento copre i costi della Commissione di alta vigilanza e della sua segreteria per l’attività di vigilanza diretta nel corso dell’esercizio, nella misura in cui questi costi non sono coperti dagli emolumenti versati dagli istituti soggetti a vigilanza e dalle tasse che le fondazioni d’investimento devono versare per i loro patrimoni separati. Essa è calcolata in funzione del patrimonio degli istituti in base ai tassi seguenti:</p>
<dl>
<dt>a. </dt>
<dd>fino a 100 milioni di franchi: al massimo 0,030 per mille; </dd>
<dt>b. </dt>
<dd>da oltre 100 milioni a 1 miliardo di franchi: al massimo 0,025 per mille;</dd>
<dt>c. </dt>
<dd>da oltre 1 miliardo a 10 miliardi di franchi: al massimo 0,020 per mille;</dd>
<dt>d. </dt>
<dd>oltre 10 miliardi di franchi: al massimo 0,012 per mille.</dd>
</dl>
<p><sup>2</sup> Essa ammonta al massimo a 125 000 franchi per istituto. In caso di applicazione di tassi inferiori a quelli massimi, gli altri tassi vanno ridotti proporzionalmente.</p>
<p><sup>3</sup> Le fondazioni d’investimento versano una tassa di 1000 franchi per ogni patrimonio separato. Ciascun gruppo d’investimento è considerato un patrimonio separato.</p>
<p><sup>4</sup> La Commissione di alta vigilanza fattura la tassa di vigilanza agli istituti nove mesi dopo la chiusura del suo esercizio.</p>
<p><sup>5</sup> Per il rilevamento del patrimonio e del numero di patrimoni separati è determinante la chiusura dei conti dell’istituto per l’anno che precede l’esercizio in questione.</p>
<div class="footnotes"><p id="fn-d6e232"><sup><a href="#fnbck-d6e232">6</a></sup> Nuovo testo giusta il n. I dell’O del 2 lug. 2014, in vigore dal 1° gen. 2015  (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p></div>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Emolumenti ordinari</a>
</h6>
<div class="collapseable"> <p><sup>1</sup> Per le decisioni e i servizi seguenti sono riscossi emolumenti in funzione del tempo impiegato, nei limiti del seguente quadro tariffario:</p>
<p></p>
<div class="table"><table border="1">
<tr>
<th class=" man-text-align-left " colspan="3"><p>Decisione, servizio</p></th>
<th class=" man-text-align-left "><p></p></th>
<th class=" man-text-align-left "><p></p></th>
<th class=" man-text-align-left "><p></p></th>
<th class=" man-text-align-left "><p>Quadro tariffario<br>in franchi</p></th>
</tr>
<tr>
<td><p></p></td>
<td><p>a.</p></td>
<td colspan="3"><p>assunzione della vigilanza (compresa l’approvazione dell’atto di fondazione)</p></td>
<td><p></p></td>
<td><p>1 000–  5 000</p></td>
</tr>
<tr>
<td><p></p></td>
<td><p>b.</p></td>
<td colspan="3"><p>approvazione delle modifiche dell’atto di fondazione</p></td>
<td><p></p></td>
<td><p>500–10 000</p></td>
</tr>
<tr>
<td><p></p></td>
<td><p>c.</p></td>
<td colspan="3"><p>esame di regolamenti e delle loro modifiche</p></td>
<td><p></p></td>
<td><p>500–10 000</p></td>
</tr>
<tr>
<td><p></p></td>
<td><p>d.</p></td>
<td colspan="3"><p>esame di contratti</p></td>
<td><p></p></td>
<td><p>500–     800</p></td>
</tr>
<tr>
<td><p></p></td>
<td><p>e.</p></td>
<td colspan="3"><p>scioglimento di una fondazione d’investimento</p></td>
<td><p></p></td>
<td><p>1 500–20 000</p></td>
</tr>
<tr>
<td><p></p></td>
<td><p>f.</p></td>
<td colspan="3"><p>fusione di fondazioni d’investimento</p></td>
<td><p></p></td>
<td><p>1 000–30 000</p></td>
</tr>
<tr>
<td><p></p></td>
<td><p>g.</p></td>
<td colspan="3"><p>provvedimenti di vigilanza</p></td>
<td><p></p></td>
<td><p>200–50 000</p></td>
</tr>
<tr>
<td><p></p></td>
<td><p>h.<sup><a href="#fn-d6e405" id="fnbck-d6e405">7</a></sup></p></td>
<td colspan="3"><p>abilitazione dei periti in materia di previdenza professionale</p></td>
<td><p></p></td>
<td><p>500–  5 000</p></td>
</tr>
<tr>
<td><p></p></td>
<td><p>i.<sup><a href="#fn-d6e428" id="fnbck-d6e428">8</a></sup></p></td>
<td colspan="3"><p>dichiarazione di abilitazione per le persone e istituzioni <br>di cui all’articolo 48<i>f </i>capoverso 5 dell’ordinanza del 18 aprile 1984<sup><a href="#fn-d6e444" id="fnbck-d6e444">9</a></sup> sulla previdenza professionale per la <br>vecchiaia, i superstiti e l’invalidità</p></td>
<td><p></p></td>
<td><p>500–  5 000</p></td>
</tr>
</table></div>
<p><sup>2</sup> La tariffa oraria in funzione del tempo impiegato è di 250 franchi.</p>
<div class="footnotes">
<p id="fn-d6e405"><sup><a href="#fnbck-d6e405">7</a></sup> Nuovo testo giusta il n. I dell’O del 2 lug. 2014, in vigore dal 1° gen. 2015  (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p>
<p id="fn-d6e428"><sup><a href="#fnbck-d6e428">8</a></sup> Introdotta dall’all. all’O dell’8 mag. 2013, in vigore dal 1° gen. 2014 (<a href="https://fedlex.data.admin.ch/eli/oc/2013/317" target="_blank">RU <b>2013</b> 1349</a>).</p>
<p id="fn-d6e444"><sup><a href="#fnbck-d6e444">9</a></sup><inl> </inl><a href="https://fedlex.data.admin.ch/eli/cc/1984/543_543_543" target="_blank"><inl>RS </inl><b><inl>831.441.1</inl></b></a></p>
</div>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Emolumento straordinario</a>
</h6>
<div class="collapseable"> <p><sup>1</sup> Per ispezioni straordinarie o accertamenti onerosi le autorità di vigilanza riscuotono, a seconda dell’onere lavorativo, una tassa compresa tra 2000 e 100 000 franchi.</p>
<p><sup>2</sup> Per revisioni o controlli straordinari o accertamenti onerosi il fondo di garanzia, l’istituto collettore e le fondazioni d’investimento riscuotono, a seconda dell’onere lavorativo, una tassa compresa tra 2000 e 100 000 franchi.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Ordinanza generale sugli emolumenti</a>
</h6>
<div class="collapseable"> <p>Per quanto la presente ordinanza non disponga altrimenti, si applicano le disposizioni dell’ordinanza generale dell’8 settembre 2004<sup><a href="#fn-d6e485" id="fnbck-d6e485">10</a></sup> sugli emolumenti. </p>
<div class="footnotes"><p id="fn-d6e485"><sup><a href="#fnbck-d6e485">10</a></sup> <a href="https://fedlex.data.admin.ch/eli/cc/2004/677" target="_blank">RS <b>172.041.1</b></a></p></div>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4: <br>Disposizioni per la costituzione di istituti di previdenza professionale</a>
</h1>
<div class="collapseable">
<article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Documenti da fornire prima della costituzione</a>
</h6>
<div class="collapseable"> <p><sup>1</sup> Gli istituti di previdenza e gli istituti dediti alla previdenza professionale sottopongono all’autorità di vigilanza, prima dell’atto di fondazione e dell’iscrizione nel registro di commercio, i documenti e le prove necessari per emanare la decisione relativa all’assunzione della vigilanza e all’eventuale registrazione.</p>
<p><sup>2</sup> Devono fornire in particolare i seguenti documenti:</p>
<dl>
<dt>a. </dt>
<dd>il progetto di atto di fondazione o di statuti;</dd>
<dt>b. </dt>
<dd>informazioni sui promotori;</dd>
<dt>c. </dt>
<dd>informazioni sugli organi;</dd>
<dt>d. </dt>
<dd>il progetto dei vari regolamenti, segnatamente del regolamento di previdenza, del regolamento d’organizzazione e del regolamento d’investimento;</dd>
<dt>e. </dt>
<dd>informazioni sul genere e sull’entità di eventuali misure di sicurezza supplementari o sull’importo delle riserve tecniche;</dd>
<dt>f. </dt>
<dd>la dichiarazione di accettazione dell’ufficio di revisione e del perito in materia di previdenza professionale.</dd>
</dl>
<p><sup>3</sup> Ai fini della verifica dell’integrità e della lealtà dei responsabili, gli istituti di previdenza e gli istituti dediti alla previdenza professionale devono inoltre fornire all’autorità di vigilanza i documenti seguenti:</p>
<dl>
<dt>a. </dt>
<dd>per le persone fisiche: informazioni riguardanti cittadinanza, domicilio, partecipazioni qualificate ad altre società, procedimenti giudiziari e amministrativi pendenti, nonché un curriculum vitae firmato, referenze e un estratto del casellario giudiziale;</dd>
<dt>b. </dt>
<dd>per le società: gli statuti, un estratto del registro di commercio o un’attestazione corrispondente, una descrizione dell’attività, della situazione finanziaria e, all’occorrenza, della struttura del gruppo, nonché indicazioni su procedimenti giudiziari e amministrativi conclusi o pendenti.</dd>
</dl>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b><i></i> <i></i>Verifica da parte dell’autorità di vigilanza</a>
</h6>
<div class="collapseable"> <p><sup>1</sup> L’autorità di vigilanza verifica se l’organizzazione prevista, la gestione, nonché l’amministrazione e l’investimento del patrimonio sono conformi alle disposizioni legali e regolamentari, in particolare se la struttura organizzativa, i processi e la suddivisione dei compiti sono disciplinati in modo chiaro e sufficiente e se sono rispettati gli articoli 51<i>b</i> capoverso 2 LPP e 48<i>h</i> dell’ordinanza del 18 aprile 1984<sup><a href="#fn-d6e557" id="fnbck-d6e557">11</a></sup> sulla previdenza professionale per la vecchiaia, i superstiti e l’invalidità.</p>
<p><sup>2</sup> Nel verificare i regolamenti di previdenza l’autorità di vigilanza controlla in particolare che le prestazioni regolamentari e il loro finanziamento si basino su un rapporto del perito in materia di previdenza professionale dal quale risulti che l’equilibrio finanziario è garantito.</p>
<p><sup>3</sup> Nel verificare l’integrità e la lealtà dei responsabili tiene conto in particolare:</p>
<dl>
<dt>a. </dt>
<dd>delle condanne penali la cui iscrizione nel casellario giudiziale svizzero non è stata eliminata;</dd>
<dt>b. </dt>
<dd>degli attestati di carenza beni esistenti;</dd>
<dt>c. </dt>
<dd>dei procedimenti giudiziari e amministrativi pendenti.</dd>
</dl>
<div class="footnotes"><p id="fn-d6e557"><sup><a href="#fnbck-d6e557">11</a></sup> <a href="https://fedlex.data.admin.ch/eli/cc/1984/543_543_543" target="_blank">RS <b>831.441.1</b></a></p></div>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Presentazione dei rapporti dopo la costituzione</a>
</h6>
<div class="collapseable"> <p>L’autorità di vigilanza può prevedere per l’istituto di previdenza, nella fase iniziale, scadenze inferiori a un anno per la presentazione dei rapporti.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5: <br>Disposizioni particolari per la costituzione di istituti collettivi <br>e comuni di cui all’articolo 65 capoverso 4 LPP</a>
</h1>
<div class="collapseable">
<article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Documenti supplementari da fornire prima della costituzione</a>
</h6>
<div class="collapseable"> <p>Oltre ai documenti di cui all’articolo 12 capoversi 2 e 3, gli istituti collettivi e comuni di cui all’articolo 65 capoverso 4 LPP devono fornire i documenti seguenti:</p>
<dl>
<dt>a. </dt>
<dd>il progetto di contratto d’affiliazione;</dd>
<dt>b. </dt>
<dd>l’attestazione del patrimonio iniziale (art. 17);</dd>
<dt>c. </dt>
<dd>la dichiarazione di garanzia (art. 18);</dd>
<dt>d. </dt>
<dd>il piano d’affari.</dd>
</dl>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b><i></i> <i></i>Attività prima dell’assunzione della vigilanza</a>
</h6>
<div class="collapseable"> <p>Un istituto collettivo o comune non può concludere contratti d’affiliazione fintanto che l’autorità di vigilanza non ha emanato la decisione relativa all’assunzione della vigilanza.</p>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b><i></i> <i></i>Patrimonio iniziale</a>
</h6>
<div class="collapseable"> <p>L’autorità di vigilanza verifica se l’istituto collettivo o comune dispone di un patrimonio iniziale sufficiente. Il patrimonio iniziale è sufficiente se copre le spese d’amministrazione e d’organizzazione e le altre spese d’esercizio prevedibili nei primi due anni.</p>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b><i></i> <i></i>Garanzia e riassicurazione</a>
</h6>
<div class="collapseable"> <p><sup>1</sup> L’autorità di vigilanza verifica se, al momento della sua costituzione, l’istituto collettivo o comune dispone di una garanzia irrevocabile e non cedibile di una banca soggetta all’Autorità federale di vigilanza sui mercati finanziari o è integralmente riassicurato presso una compagnia di assicurazioni soggetta alla vigilanza svizzera o del Liechtenstein.</p>
<p><sup>2</sup> La garanzia deve ammontare ad almeno 500 000 franchi ed essere stata stipulata per una durata minima di cinque anni. L’autorità di vigilanza può aumentare l’importo minimo fino a 1 milione di franchi. Per la fissazione dell’importo minimo sono determinanti il capitale di previdenza prevedibile, nonché il numero dei contratti d’affiliazione e la loro durata contrattuale minima.</p>
<p><sup>3</sup> La riassicurazione deve avere una durata minima di cinque anni senza possibilità di disdetta.</p>
<p><sup>4</sup> Si ricorre alla garanzia o alla riassicurazione se prima della loro scadenza è stata avviata una procedura di liquidazione nei confronti dell’istituto e non è escluso che gli assicurati o terzi subiscano un danno o che il fondo di garanzia debba fornire prestazioni. La banca o la compagnia di assicurazioni adempie l’obbligo di garanzia alla prima diffida di pagamento scritta. Soltanto la competente autorità di vigilanza è autorizzata a emettere una diffida di pagamento.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Parità nell’organo supremo</a>
</h6>
<div class="collapseable"> <p>L’organo supremo dell’istituto collettivo o comune è insediato per mezzo di elezioni paritetiche al più tardi un anno dopo l’emanazione della decisione relativa all’assunzione della vigilanza.</p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b><i></i> <i></i>Modifica dell’attività</a>
</h6>
<div class="collapseable"> <p><sup>1</sup> Se l’attività di un istituto collettivo o comune subisce modifiche importanti, l’organo supremo lo notifica all’autorità di vigilanza. Questa chiede di fornire la prova che la solidità dell’istituto è garantita.</p>
<p><sup>2</sup> È considerata modifica importante segnatamente una variazione del 25 per cento del numero delle affiliazioni o della riserva matematica nell’arco di 12 mesi.</p>
</div></article>
</div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6: <br>Disposizioni particolari per la costituzione di fondazioni d’investimento</a>
</h1>
<div class="collapseable">
<article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Documenti supplementari da fornire prima della costituzione</a>
</h6>
<div class="collapseable"> <p>Oltre ai documenti di cui all’articolo 12 capoversi 2 e 3, le fondazioni d’investimento devono fornire i documenti seguenti:</p>
<dl>
<dt>a. </dt>
<dd>il piano d’affari;</dd>
<dt>b. </dt>
<dd>i prospetti necessari.</dd>
</dl>
</div></article><article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>Art. 22</b> Patrimonio di dotazione</a>
</h6>
<div class="collapseable"> <p>Al momento della costituzione il patrimonio di dotazione della fondazione d’investimento deve ammontare almeno a 100 000 franchi.</p>
</div></article>
</div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">Sezione 7: Disposizioni finali</a>
</h1>
<div class="collapseable">
<article id="art_23"><a name="a23"></a><h6 class="heading" role="heading">
<span class="display-icon"></span><span class="external-link-icon"></span><a href="#art_23"><b>Art. 23</b> Diritto previgente: abrogazione</a>
</h6>
<div class="collapseable"> <p>Sono abrogate:</p>
<dl>
<dt>1. </dt>
<dd>l’ordinanza del 29 giugno 1983<sup><a href="#fn-d6e736" id="fnbck-d6e736">12</a></sup> concernente la vigilanza sugli istituti di previdenza e la loro registrazione;</dd>
<dt>2. </dt>
<dd>l’ordinanza del 17 ottobre 1984<sup><a href="#fn-d6e771" id="fnbck-d6e771">13</a></sup> sulle tasse per la vigilanza di istituti della previdenza professionale, con effetto dal 31 dicembre 2014.</dd>
</dl>
<div class="footnotes">
<p id="fn-d6e736"><sup><a href="#fnbck-d6e736">12</a></sup> [<a href="https://fedlex.data.admin.ch/eli/oc/1983/829_829_829" target="_blank">RU <b>1983</b> 829</a>, <b></b><a href="https://fedlex.data.admin.ch/eli/oc/1996/146_146_146" target="_blank"><b>1996</b> 146 </a>n. I 10, <b></b><a href="https://fedlex.data.admin.ch/eli/oc/1998/1662_1662_1662" target="_blank"><b>1998</b> 1662 </a>art. 28 1840, <b></b><a href="https://fedlex.data.admin.ch/eli/oc/2004/644" target="_blank"><b>2004</b> 4279 </a>all. n. 3 4653, <b></b><a href="https://fedlex.data.admin.ch/eli/oc/2006/725" target="_blank"><b>2006</b> 4705 </a>n. II 94]</p>
<p id="fn-d6e771"><sup><a href="#fnbck-d6e771">13</a></sup> [<a href="https://fedlex.data.admin.ch/eli/oc/1984/1224_1224_1224" target="_blank">RU <b>1984</b> 1224</a>, <b></b><a href="https://fedlex.data.admin.ch/eli/oc/2004/644" target="_blank"><b>2004</b> 4279 </a>all. n. 4 4653]</p>
</div>
</div></article><article id="art_24"><a name="a24"></a><h6 class="heading" role="heading">
<span class="display-icon"></span><span class="external-link-icon"></span><a href="#art_24"><b>Art. 24</b> Modifica del diritto vigente</a>
</h6>
<div class="collapseable"> <p>...<sup><a href="#fn-d6e795" id="fnbck-d6e795">14</a></sup></p>
<div class="footnotes"><p id="fn-d6e795"><sup><a href="#fnbck-d6e795">14</a></sup> La mod. può essere consultata alla <a href="https://fedlex.data.admin.ch/eli/oc/2011/460" target="_blank">RU <b>2011</b> 3425</a>.</p></div>
</div></article><article id="art_25"><a name="a25"></a><h6 class="heading" role="heading">
<span class="display-icon"></span><span class="external-link-icon"></span><a href="#art_25"><b>Art. 25</b> Disposizioni transitorie</a>
</h6>
<div class="collapseable"> <p><sup>1</sup> L’autorità cantonale di vigilanza informa la Commissione di alta vigilanza in merito alla sua costituzione in quanto istituto di diritto pubblico dotato di personalità giuridica propria conformemente all’articolo 61 LPP.</p>
<p><sup>2</sup> L’ordinanza del 17 ottobre 1984<sup><a href="#fn-d6e817" id="fnbck-d6e817">15</a></sup> sulle tasse per la vigilanza di istituti della previdenza professionale si applica alle tasse a carico degli istituti posti sotto la vigilanza diretta dell’UFAS fintanto che la vigilanza su questi istituti non è stata trasferita alle autorità cantonali di vigilanza.</p>
<p><sup>3</sup> Nell’anno del trasferimento della vigilanza, la tassa di vigilanza annuale prevista dal diritto anteriore è dovuta <i>pro rata temporis</i> fino alla data del trasferimento. Sulla base dell’ultimo rapporto annuale fornitogli dall’istituto, l’UFAS stabilisce la tassa di vigilanza nella decisione relativa al trasferimento della vigilanza e la fattura all’istituto.</p>
<p><sup>4</sup> Fino alla fine dell’anno in cui la vigilanza è trasferita alle autorità cantonali di vigilanza, la tassa di vigilanza di cui all’articolo 7 è dovuta dall’UFAS.</p>
<p><sup>5</sup> L’UFAS trasferisce la vigilanza sull’istituto di previdenza alla competente autorità cantonale di vigilanza entro il 31 dicembre 2014; fissa inoltre la data del trasferimento. Competente è l’autorità cantonale di vigilanza del luogo in cui ha sede l’istituto di previdenza al momento del trasferimento. Non appena è passata in giudicato, la decisione relativa al trasferimento della vigilanza è comunicata all’Ufficio del registro di commercio per la modifica dell’iscrizione.</p>
<div class="footnotes"><p id="fn-d6e817"><sup><a href="#fnbck-d6e817">15</a></sup> [<a href="https://fedlex.data.admin.ch/eli/oc/1984/1224_1224_1224" target="_blank">RU <b>1984</b> 1224</a>, <b></b><a href="https://fedlex.data.admin.ch/eli/oc/2004/644" target="_blank"><b>2004</b> 4279 </a>all. n. 4 4653]</p></div>
</div></article><article id="art_25_a"><a name="a25a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_25_a"><b>Art. 25</b><i>a</i></a><sup><a href="#fn-d6e847" id="fnbck-d6e847">16</a></sup><a href="#art_25_a"><i></i> <i></i>Disposizione transitoria della modifica del 2 luglio 2014</a>
</h6>
<div class="collapseable"> <p>L’articolo 6 capoversi 2 e 3, nonché gli articoli 7 e 8 della modifica del 2 luglio 2014 sono applicabili per la prima volta all’esercizio 2014.</p>
<div class="footnotes"><p id="fn-d6e847"><sup><a href="#fnbck-d6e847">16</a></sup> Introdotto dal n. I dell’O del 2 lug. 2014, in vigore dal 1° gen. 2015 (<a href="https://fedlex.data.admin.ch/eli/oc/2014/393" target="_blank">RU <b>2014</b> 2317</a>).</p></div>
</div></article><article id="art_26"><a name="a26"></a><h6 class="heading" role="heading">
<span class="display-icon"></span><span class="external-link-icon"></span><a href="#art_26"><b>Art. 26</b> Entrata in vigore</a>
</h6>
<div class="collapseable"> <p>La presente ordinanza entra in vigore il 1° gennaio 2012.</p>
<p></p>
</div></article>
</div></section></main>
</div></body>
</html>
