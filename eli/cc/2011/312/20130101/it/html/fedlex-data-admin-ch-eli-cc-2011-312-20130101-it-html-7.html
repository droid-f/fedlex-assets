<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--935.62 --><p class="srnummer ">935.62 </p>
<h1 class="erlasstitel botschafttitel ">Legge federale <br>sui consulenti in brevetti</h1>
<h2 class="erlasskurztitel ">(Legge sui consulenti in brevetti, LCB)</h2>
<p class="erlassdatum ">del 20 marzo 2009 (Stato 1° gennaio 2013)</p>
</div>
<div id="preamble"><div>
<p class="man-template-autor ">L’Assemblea federale della Confederazione Svizzera,</p>
<p class="ingress ">visto l’articolo 95 della Costituzione federale<sup><a href="#fn-d7e21" id="fnbck-d7e21">1</a></sup>;<br>visto il messaggio del Consiglio federale del 7 dicembre 2007<sup><a href="#fn-d7e32" id="fnbck-d7e32">2</a></sup>,</p>
<p class="man-template-verb ">decreta:</p>
<div class="footnotes">
<p id="fn-d7e21"><sup><a href="#fnbck-d7e21">1</a></sup><sup></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d7e32"><sup><a href="#fnbck-d7e32">2</a></sup><sup></sup> <a href="https://fedlex.data.admin.ch/eli/fga/2008/143" target="_blank">FF <b>2008</b> 305</a></p>
</div>
</div></div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1:  Oggetto e campo d’applicazione</a>
</h1>
<div class="collapseable"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz "><sup>1</sup> La presente legge disciplina:</p>
<dl>
<dt>a. </dt>
<dd>i requisiti per l’uso dei titoli professionali di «consulente in brevetti», «Patentanwältin» o «Patentanwalt», «conseil en brevets» e «patent attorney»;</dd>
<dt>b. </dt>
<dd>il segreto professionale a cui sottostanno i consulenti in brevetti;</dd>
<dt>c. </dt>
<dd>la protezione dei titoli professionali di «consulente in brevetti europei», «europäische Patentanwältin» o «europäischer Patentanwalt», «conseil en brevets européens» e «european patent attorney».</dd>
</dl>
<p class="absatz "><sup>2</sup> Si applica alle persone che esercitano in Svizzera la consulenza o la rappresentanza in materia di brevetti, usando un titolo professionale di cui al capoverso 1 lettera a o c.</p>
<p class="absatz "><sup>3</sup> La rappresentanza di parti in procedure dinanzi all’Istituto federale della proprietà intellettuale (IPI) da parte di persone fisiche o giuridiche che hanno la loro sede o il loro domicilio nel Principato del Liechtenstein è retta dall’articolo 8 del Trattato del 22 dicembre 1978<sup><a href="#fn-d7e71" id="fnbck-d7e71">3</a></sup> sui brevetti tra la Confederazione Svizzera e il Principato del Liechtenstein.</p>
<div class="footnotes"><p id="fn-d7e71"><sup><a href="#fnbck-d7e71">3</a></sup><sup></sup> <a href="https://fedlex.data.admin.ch/eli/cc/1980/284_285_285" target="_blank">RS <b>0.232.149.514</b></a></p></div>
</div></article></div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2:  Protezione del titolo</a>
</h1>
<div class="collapseable">
<article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Consulente in brevetti</a>
</h6>
<div class="collapseable">
<p class="absatz ">Chi intende usare il titolo professionale di «consulente in brevetti», «Patentanwältin» o «Patentanwalt», «conseil en brevets» o «patent attorney» deve:</p>
<dl>
<dt>a. </dt>
<dd>avere conseguito un diploma universitario riconosciuto in scienze naturali o in ingegneria (art. 4 e 5);</dd>
<dt>b. </dt>
<dd>avere superato l’esame federale per consulenti in brevetti o un esame estero riconosciuto per consulenti in brevetti (art. 6 e 7);</dd>
<dt>c. </dt>
<dd>avere svolto un’attività pratica (art. 9); </dd>
<dt>d. </dt>
<dd>disporre almeno di un recapito in Svizzera; e</dd>
<dt>e. </dt>
<dd>essere iscritto nel registro dei consulenti in brevetti (art. 11 segg.).</dd>
</dl>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Consulente in brevetti europei</a>
</h6>
<div class="collapseable"><p class="absatz ">Chi intende usare il titolo professionale di «consulente in brevetti europei», «europäische Patentanwältin» o «europäischer Patentanwalt», «conseil en brevets européens» o «european patent attorney» deve essere iscritto nell’elenco dei mandatari accreditati tenuto dall’Ufficio europeo dei brevetti.</p></div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Diplomi universitari svizzeri riconosciuti</a>
</h6>
<div class="collapseable">
<p class="absatz "><sup>1</sup> Il bachelor, il master, il diploma o la licenza in scienze naturali o in ingegneria di una scuola universitaria svizzera accreditata valgono come diplomi universitari svizzeri riconosciuti ai sensi della presente legge.</p>
<p class="absatz "><sup>2</sup> Il Consiglio federale disciplina l’accreditamento delle scuole universitarie svizzere.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Riconoscimento di diplomi universitari esteri </a>
</h6>
<div class="collapseable">
<p class="absatz "><sup>1 </sup>Un diploma universitario estero in scienze naturali o in ingegneria è riconosciuto se la sua equivalenza con un diploma universitario svizzero riconosciuto:</p>
<dl>
<dt>a. </dt>
<dd>è prevista da un accordo sul reciproco riconoscimento stipulato con lo Stato in questione o con un’organizzazione sopranazionale; oppure </dd>
<dt>b. </dt>
<dd>è comprovata nel caso specifico.</dd>
</dl>
<p class="absatz "><sup>2</sup> Il Consiglio federale designa i servizi competenti per riconoscere i diplomi esteri. Se possibile designa un solo servizio.</p>
<p class="absatz "><sup>3</sup> Se non riconoscono un diploma universitario estero, i servizi competenti decidono come può essere soddisfatto il requisito di cui all’articolo 2 lettera a.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Esame federale per consulenti in brevetti</a>
</h6>
<div class="collapseable">
<p class="absatz "><sup>1</sup> L’esame federale per consulenti in brevetti serve a comprovare le conoscenze tecniche necessarie per la qualifica professionale.</p>
<p class="absatz "><sup>2</sup> Il Consiglio federale disciplina:</p>
<dl>
<dt>a. </dt>
<dd>le condizioni di ammissione all’esame;</dd>
<dt>b. </dt>
<dd>le materie d’esame;</dd>
<dt>c. </dt>
<dd>la procedura d’esame.</dd>
</dl>
<p class="absatz "><sup>3</sup> Il Consiglio federale designa: </p>
<dl>
<dt>a. </dt>
<dd>il servizio incaricato di svolgere l’esame;</dd>
<dt>b. </dt>
<dd>il servizio incaricato di sorvegliare l’esame. </dd>
</dl>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Riconoscimento di esami esteri per consulenti in brevetti</a>
</h6>
<div class="collapseable">
<p class="absatz "><sup>1</sup> Un esame estero per consulenti in brevetti è riconosciuto se la sua equivalenza con un esame federale per consulenti in brevetti:</p>
<dl>
<dt>a. </dt>
<dd>è prevista da un accordo sul reciproco riconoscimento stipulato con lo Stato in questione o con un’organizzazione sopranazionale; oppure</dd>
<dt>b. </dt>
<dd>è comprovata nel caso specifico.</dd>
</dl>
<p class="absatz "><sup>2</sup> Il Consiglio federale designa il servizio competente per il riconoscimento.</p>
<p class="absatz "><sup>3</sup> Se non riconosce un esame estero per consulenti in brevetti, il servizio competente decide come può essere soddisfatto il requisito di cui all’articolo 2 lettera b.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Delega di compiti a organizzazioni e persone di diritto pubblico o privato</a>
</h6>
<div class="collapseable">
<p class="absatz "><sup>1</sup> Il Consiglio federale può incaricare organizzazioni e persone di diritto pubblico o privato di:</p>
<dl>
<dt>a. </dt>
<dd>svolgere l’esame federale per consulenti in brevetti;</dd>
<dt>b. </dt>
<dd>decidere in merito al riconoscimento di esami esteri per consulenti in brevetti;</dd>
<dt>c. </dt>
<dd>emanare le decisioni relative al superamento dell’esame federale o al riconoscimento di un esame estero per consulenti in brevetti.</dd>
</dl>
<p class="absatz "><sup>2</sup> Le organizzazioni e le persone di cui al capoverso 1 possono riscuotere emolumenti per le loro decisioni e prestazioni. I loro regolamenti sugli emolumenti sottostanno all’approvazione del Consiglio federale.</p>
<p class="absatz "><sup>3</sup> Contro le decisioni di organizzazioni e di persone di cui al capoverso 1 può essere interposto ricorso all’Segreteria di Stato per la formazione, la ricerca e l’innovazione<sup><a href="#fn-d7e227" id="fnbck-d7e227">4</a></sup>.</p>
<div class="footnotes"><p id="fn-d7e227"><sup><a href="#fnbck-d7e227">4</a></sup><sup></sup> Nuova espr. giusta il n. I 31 dell’O del 15 giu. 2012 (Riorganizzazione dei dipartimenti), in vigore dal 1° gennaio 2013 (<a href="https://fedlex.data.admin.ch/eli/oc/2012/419" target="_blank">RU <b>2012</b> 3655</a>).</p></div>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Attività pratica</a>
</h6>
<div class="collapseable">
<p class="absatz "><sup>1</sup> L’attività pratica di cui all’articolo 2 lettera c deve essere svolta sotto la vigilanza di un consulente in brevetti iscritto nel registro (art. 11 segg.) o di una persona con una qualifica professionale equivalente.</p>
<p class="absatz "><sup>2</sup> La durata dell’attività pratica è di tre anni a tempo pieno per i titolari di un master, di un diploma, di una licenza o di un diploma equivalente riconosciuto e di quattro anni a tempo pieno per i titolari di un bachelor o di un diploma equivalente riconosciuto. Almeno un anno di attività pratica deve avere un legame con la Svizzera.</p>
<p class="absatz "><sup>3</sup> Il Consiglio federale disciplina i dettagli, in particolare:</p>
<dl>
<dt>a. </dt>
<dd>gli obiettivi e i contenuti dell’attività pratica;</dd>
<dt>b. </dt>
<dd>i requisiti che deve soddisfare una persona addetta alla vigilanza e non iscritta nel registro dei consulenti in brevetti;</dd>
<dt>c. </dt>
<dd>i requisiti geografici e di contenuto in merito al legame dell’attività pratica con la Svizzera.</dd>
</dl>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3:  Segreto professionale</a>
</h1>
<div class="collapseable"><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b></a>
</h6>
<div class="collapseable">
<p class="absatz "><sup>1</sup> Il consulente in brevetti è tenuto senza limiti di tempo alla riservatezza circa i segreti che gli sono stati confidati in ambito professionale o di cui è venuto a conoscenza nell’esercizio della sua professione.</p>
<p class="absatz "><sup>2</sup> Vigila affinché i suoi ausiliari rispettino il segreto professionale.</p>
</div></article></div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">Sezione 4:  Registro dei consulenti in brevetti</a>
</h1>
<div class="collapseable">
<article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Tenuta del registro</a>
</h6>
<div class="collapseable"><p class="absatz ">L’IPI tiene il registro dei consulenti in brevetti. Il registro può essere tenuto in forma elettronica.</p></div></article><article id="art_12"><a name="a12"></a><h6 class="heading " role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Iscrizione nel registro</a>
</h6>
<div class="collapseable">
<p class="absatz "><sup>1</sup> Su domanda e dietro pagamento di un emolumento, l’IPI iscrive nel registro dei consulenti in brevetti le persone che soddisfano i requisiti di cui all’articolo 2. Rilascia un attestato a conferma dell’avvenuta iscrizione.</p>
<p class="absatz "><sup>2</sup> Il richiedente deve dimostrare con documenti idonei di adempiere i requisiti di cui all’articolo 2.</p>
<p class="absatz "><sup>3</sup> Il Consiglio federale può autorizzare l’IPI a disciplinare la comunicazione elettronica nell’ambito delle disposizioni generali sull’amministrazione della giustizia federale.</p>
<p class="absatz "><sup>4</sup> Il fascicolo degli atti e gli atti possono essere tenuti e conservati in forma elettronica.</p>
</div></article><article id="art_13"><a name="a13"></a><h6 class="heading " role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Vigilanza</a>
</h6>
<div class="collapseable">
<p class="absatz "><sup>1</sup> Se il comportamento in affari di un consulente in brevetti dà luogo a querele, il Dipartimento federale di giustizia e polizia (DFGP) può, dopo aver sentito l’interessato:</p>
<dl>
<dt>a. </dt>
<dd>ammonirlo;</dd>
<dt>b. </dt>
<dd>autorizzare l’IPI a escluderlo, temporaneamente o definitivamente, dalla funzione di consulente in brevetti.</dd>
</dl>
<p class="absatz "><sup>2</sup> Per giudicare il comportamento in affari ai sensi del capoverso 1, si tiene conto dell’insieme dell’attività economica del consulente in brevetti, sia in Svizzera che all’estero.</p>
<p class="absatz "><sup>3</sup> Il DFGP può ordinare la pubblicazione dell’ammonimento o dell’esclusione nonché la cancellazione dell’iscrizione dal registro dei consulenti in brevetti.</p>
</div></article><article id="art_14"><a name="a14"></a><h6 class="heading " role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Contenuto del registro</a>
</h6>
<div class="collapseable">
<p class="absatz "><sup>1</sup> L’IPI iscrive i consulenti in brevetti nel registro con le indicazioni seguenti:</p>
<dl>
<dt>a. </dt>
<dd>la data dell’iscrizione;</dd>
<dt>b. </dt>
<dd>il cognome, il nome, la data di nascita e il luogo d’origine o la cittadinanza;</dd>
<dt>c. </dt>
<dd>il recapito o l’indirizzo d’affari in Svizzera; e</dd>
<dt>d. </dt>
<dd>eventualmente il nome del datore di lavoro.</dd>
</dl>
<p class="absatz "><sup>2</sup> I consulenti in brevetti comunicano senza indugio all’IPI il mutamento dei dati che li riguardano affinché l’iscrizione nel registro possa essere adeguata.</p>
</div></article><article id="art_15"><a name="a15"></a><h6 class="heading " role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Pubblicità del registro</a>
</h6>
<div class="collapseable">
<p class="absatz "><sup>1</sup> Chiunque può consultare il registro e ottenere informazioni sul suo contenuto.</p>
<p class="absatz "><sup>2</sup> L’IPI può rendere accessibile a terzi il contenuto del registro mediante procedura di richiamo elettronica.</p>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">Sezione 5:  Disposizioni penali </a>
</h1>
<div class="collapseable">
<article id="art_16"><a name="a16"></a><h6 class="heading " role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Uso abusivo del titolo</a>
</h6>
<div class="collapseable">
<p class="absatz "><sup>1</sup> È punito con la multa chiunque nei suoi documenti commerciali, nelle sue comunicazioni di ogni genere o in altri documenti destinati ai rapporti d’affari in Svizzera:</p>
<dl>
<dt>a. </dt>
<dd>usa il titolo professionale di «consulente in brevetti», «Patentanwältin» o «Patentanwalt», «conseil en brevets» o «patent attorney» senza essere iscritto nel registro dei consulenti in brevetti;</dd>
<dt>b. </dt>
<dd>usa il titolo professionale di «consulente in brevetti europei», «europäische Patentanwältin» o «europäischer Patentanwalt», «conseil en brevets européens» o «european patent attorney» oppure usa una denominazione con la quale tale titolo potrebbe essere confuso, senza essere iscritto nell’elenco dei mandatari accreditati tenuto dall’Ufficio europeo dei brevetti.</dd>
</dl>
<p class="absatz "><sup>2</sup> È fatto salvo l’uso di un titolo professionale secondo l’articolo 9 della legge liechtensteinese del 9 dicembre 1992<sup><a href="#fn-d7e384" id="fnbck-d7e384">5</a></sup> sui consulenti in brevetti, per la rappresentanza di parti in procedure dinanzi all’IPI da parte di persone fisiche o giuridiche che hanno il loro domicilio o la loro sede nel Principato del Liechtenstein.</p>
<div class="footnotes"><p id="fn-d7e384"><sup><a href="#fnbck-d7e384">5</a></sup><sup></sup> Liechtensteinisches Landesgesetzblatt 1993 n. 43.</p></div>
</div></article><article id="art_17"><a name="a17"></a><h6 class="heading " role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Perseguimento penale</a>
</h6>
<div class="collapseable"><p class="absatz ">Il perseguimento penale compete ai Cantoni.</p></div></article>
</div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">Sezione 6:  Disposizioni finali</a>
</h1>
<div class="collapseable">
<article id="art_18"><a name="a18"></a><h6 class="heading " role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Modifica del diritto vigente</a>
</h6>
<div class="collapseable"><p class="absatz ">La modifica del diritto vigente è disciplinata nell’allegato.</p></div></article><article id="art_19"><a name="a19"></a><h6 class="heading " role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Disposizione transitoria</a>
</h6>
<div class="collapseable">
<p class="absatz "><sup>1</sup> Su domanda e dietro pagamento di un emolumento, è iscritto nel registro dei consulenti in brevetti chi al momento dell’entrata in vigore della presente legge:</p>
<dl>
<dt>a. </dt>
<dd>ha esercitato a tempo pieno per oltre sei anni un’attività di consulenza in brevetti in Svizzera, ha conseguito un diploma universitario in scienze naturali o in ingegneria rilasciato da una scuola universitaria svizzera o un diploma universitario estero secondo l’articolo 5 capoverso 1 e dispone di un recapito in Svizzera; oppure</dd>
<dt>b. </dt>
<dd>ha esercitato a tempo pieno per oltre tre anni un’attività di consulenza in brevetti in Svizzera, è iscritto nell’elenco dei mandatari accreditati tenuto dall’Ufficio europeo dei brevetti e dispone di un recapito in Svizzera.</dd>
</dl>
<p class="absatz "><sup>2</sup> La domanda va presentata entro due anni dall’entrata in vigore della presente legge.</p>
<p class="absatz "><sup>3</sup> Il richiedente deve dimostrare, con documenti idonei, di adempiere i requisiti di cui al capoverso 1 lettera a o b.</p>
<p class="absatz "><sup>4</sup> L’IPI rilascia un attestato a conferma dell’avvenuta iscrizione.</p>
</div></article><article id="art_20"><a name="a20"></a><h6 class="heading " role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Referendum ed entrata in vigore</a>
</h6>
<div class="collapseable">
<p class="absatz "><sup>1</sup> La presente legge sottostà a referendum facoltativo.</p>
<p class="absatz "><sup>2</sup> Il Consiglio federale ne determina l’entrata in vigore.</p>
<p class="inkrafttreten ">Data dell’entrata in vigore: 1° luglio 2011<sup><a href="#fn-d7e447" id="fnbck-d7e447">6</a></sup></p>
<div class="footnotes"><p id="fn-d7e447"><sup><a href="#fnbck-d7e447">6</a></sup><sup></sup> DCF dell’11 mag. 2011.</p></div>
</div></article>
</div></section></main><div id="annex"><section id="annex_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_u1">Allegato</a>
</h1>
<div class="collapseable">
<p class="titelanhtext ">(art. 18)</p>
<section id="annex_u1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_u1/lvl_u1">Modifica del diritto vigente</a>
</h2>
<div class="collapseable">
<p class="absatz ">...<sup> </sup><sup><a href="#fn-d7e462" id="fnbck-d7e462">7</a></sup></p>
<p class="abstand1seite "></p>
<div class="footnotes"><p id="fn-d7e462"><sup><a href="#fnbck-d7e462">7</a></sup><sup></sup> Le mod. possono essere consultate alla <a href="https://fedlex.data.admin.ch/eli/oc/2011/312" target="_blank">RU<b> 2011</b> 2259</a>.</p></div>
</div></section>
</div></section></div>
</div></body>
</html>
