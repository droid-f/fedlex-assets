<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2011-95-20101216-it-docx</title>
</head>
<body><div id="lawcontent">
<div id="preface">
<!--0.974.247.5 --><p class="srnummer">0.974.247.5 </p>
<p> RU <b>2011 </b>625</p>
<p>Traduzione<i><sup><a href="#fn-d1033e15">1</a></sup></i></p>
<?del-struct abstand4pt><?del-struct abstand4pt><h1 class="erlasstitel">Accordo quadro<br>tra il Consiglio federale svizzero e il Governo della Repubblica del Kosovo concernente la cooperazione tecnica e finanziaria e l’aiuto umanitario</h1>
<?del-struct abstand18pt><p>Concluso il 6 ottobre 2010</p>
<p>Entrato in vigore mediante scambio di note il 16 dicembre 2010</p>
<p> (Stato 16  dicembre 2010)</p>
<div class="footnotes"><p id="fn-d1033e15"><sup>1</sup> Traduzione dal testo originale inglese.</p></div>
</div>
<div id="preamble">
<p>Il Consiglio federale svizzero<br>(qui di seguito denominato «Svizzera»)<br>e<br>il Governo della Repubblica del Kosovo<br>(qui di seguito denominato «Kosovo»)</p>
<p>qui di seguito denominati «Parti contraenti»,</p>
<p>tenendo conto dei legami di amicizia esistenti tra i due Paesi;</p>
<p>desiderosi di rafforzare questi legami e di sviluppare una fruttuosa cooperazione tecnica, finanziaria e umanitaria tra i due Paesi;</p>
<p>intendendo stabilire un quadro legale per la cooperazione attuale e futura tra i due Paesi;</p>
<p>apprezzando la proficua cooperazione che ha avuto luogo nel quadro dell’«Umbrel­la Memorandum of Understanding» tra il Governo svizzero e la Missione di ammi­nistrazione provvisoria delle Nazioni Unite in Kosovo (di seguito denominata UNMIK);</p>
<p>riconoscendo che lo sviluppo di questa cooperazione tecnica, finanziaria e umanitaria contribuirà a migliorare la situazione economica e sociale e a promuovere il processo di riforme politiche, economiche e sociali nel Kosovo;</p>
<p>consapevoli che il Governo kosovaro si impegna a perseguire le riforme destinate a instaurare un’economia di mercato efficiente e condizioni pienamente demo­cra­tiche;</p>
<p>riaffermando il loro impegno per una democrazia pluralista basata sullo Stato di diritto e sul rispetto dei diritti dell’uomo e delle libertà fondamentali; </p>
<p>hanno convenuto quanto segue:</p>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Fondamenti della cooperazione </a>
</h6>
<div class="collapseable"> <p>Il rispetto dello Stato di diritto, dei principi democratici, dei diritti dell’uomo e delle libertà fondamentali, come espresso in particolare nella Dichiarazione universale dei diritti dell’uomo, ispira la politica interna e la politica estera delle Parti contraenti e costituisce un elemento essenziale equiparato agli obiettivi del presente Accordo quadro.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Obiettivi </a>
</h6>
<div class="collapseable"> <p>2.1  Le Parti contraenti s’impegnano, nell’ambito delle loro rispettive legislazioni nazionali, a realizzare progetti di cooperazione tecnica e finanziaria nel Kosovo. Detti progetti mirano a sostenere le riforme politiche, economiche e sociali nel Kosovo nonché a ridurre i costi economici e sociali del processo di trasformazione. Detti progetti contribuiscono inoltre ad alleviare le privazioni delle categorie più vulnerabili della società kosovara nonché a porre le basi per uno sviluppo econo­mico.</p>
<p>2.2  Il presente Accordo quadro fissa le regole e le procedure per la pianificazione e la realizzazione dei progetti di cooperazione.</p>
<p>2.3  Il presente Accordo quadro mira parimenti ad agevolare gli interventi di aiuto umanitario che la Svizzera effettuerà nella Repubblica del Kosovo qualora quest’ultima li richieda.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Forme di cooperazione </a>
</h6>
<div class="collapseable"> <p>Forme</p>
<p>3.1  La cooperazione può assumere la forma di cooperazione tecnica e finanziaria nonché di aiuto umanitario.</p>
<p>3.2  La cooperazione può essere realizzata su basi bilaterali o in collaborazione con altri donatori od organizzazioni multilaterali.</p>
<p>Cooperazione tecnica</p>
<p>3.3  La cooperazione tecnica sarà fornita sotto forma di trasferimento di know-how mediante formazione, consulenza o altri servizi, come pure sotto forma di fornitura di materiali ed equipaggiamenti necessari alla realizzazione dei progetti.</p>
<p>3.4  I progetti di cooperazione tecnica mirano a concorrere alla risoluzione di determinati problemi derivanti dal processo di trasformazione politica, sociale ed economica. In particolare dovranno:</p>
<dl>
<dt>–</dt>
<dd>contribuire a far affermare i principi democratici migliorando in particolare i servizi e promuovendo una maggiore partecipazione della società civile;</dd>
<dt>–</dt>
<dd>sostenere lo sviluppo e la prosperità del settore privato;</dd>
<dt>–</dt>
<dd>contribuire allo sviluppo di un’infrastruttura durevole;</dd>
<dt>–</dt>
<dd>concorrere alla creazione di un’offerta adeguata di prestazioni sociali di buona qualità;</dd>
<dt>–</dt>
<dd>promuovere scambi scientifici e culturali;</dd>
<dt>–</dt>
<dd>promuovere il commercio e gli investimenti.</dd>
</dl>
<p>Cooperazione finanziaria</p>
<p>3.5  La cooperazione finanziaria è fornita al Kosovo su base non rimborsabile e serve a finanziare beni, attrezzature e materiale svizzeri per la realizzazione di progetti prioritari come pure i servizi e il trasferimento di know-how necessari alla buona attuazione dei progetti.</p>
<p>3.6  La cooperazione finanziaria è concessa a progetti infrastrutturali e di risana­mento prioritari la cui redditività commerciale non è garantita. Particolare attenzio­ne sarà riservata a progetti nei settori dell’acqua e dell’energia.</p>
<p>Aiuto umanitario</p>
<p>3.7  L’aiuto umanitario, incluso l’aiuto d’emergenza a favore del Kosovo da parte della Svizzera, consiste nella messa a disposizione di beni, di servizi, di contributi finanziari o nell’invio di esperti.</p>
<p>3.8  I progetti nell’ambito dell’aiuto umanitario sono destinati alle categorie più vulnerabili della società kosovara e contribuiscono a rafforzare simultaneamente la capacità d’azione delle organizzazioni umanitarie locali e nazionali.</p>
<p>3.9  I doni per gli interventi d’aiuto umanitario sono concessi caso per caso per affrontare situazioni di miseria che affliggono la popolazione in seguito a calamità naturali o a disastri provocati dall’uomo e sono riconosciute dalla comunità interna­zionale.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Applicazione </a>
</h6>
<div class="collapseable"> <p>4.1  Le disposizioni del presente Accordo quadro si applicano:</p>
<dl>
<dt>a)</dt>
<dd>ai progetti convenuti tra le due Parti contraenti;</dd>
<dt>b)</dt>
<dd>ai progetti concordati con società, istituzioni, organizzazioni, partenariati, istituti o altri enti di diritto pubblico e privato di ciascun Paese per i quali le due Parti contraenti o i loro rappresentanti autorizzati hanno convenuto di applicare, <i>mutatis mutandis</i>, le disposizioni dell’articolo 5 del presente Accordo quadro;</dd>
<dt>c)</dt>
<dd>alle attività nazionali derivanti da progetti regionali di cooperazione allo sviluppo cofinanziati dalla Svizzera e a progetti di istituzioni multilaterali cofinanziati dalla Svizzera, a condizione che facciano esplicito riferimento al presente Accordo quadro.</dd>
</dl>
<p>4.2  Il presente Accordo quadro si applica inoltre ai progetti in corso e ai progetti in preparazione concordati nel quadro dell’«Umbrella Memorandum of Understandig» del 23 settembre 2000 tra il Governo svizzero e l’UNMIK. In caso di divergenze tra questi accordi di progetto e il presente Accordo quadro, prevale quest’ultimo.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Obblighi </a>
</h6>
<div class="collapseable"> <p>5.1  Allo scopo di agevolare la realizzazione dei progetti promossi nel quadro del presente Accordo quadro, il Kosovo esonera da imposte, IVA, dazi doganali, tasse e altri oneri tutti gli equipaggiamenti, i servizi, gli autoveicoli e il materiale forniti gratuitamente dalla Svizzera nonché il materiale importato temporaneamente necessario alla realizzazione dei progetti in virtù del presente Accordo quadro e autorizza la loro riesportazione alle stesse condizioni.</p>
<p>5.2  Il Kosovo provvede a fornire gratuitamente tutti i permessi necessari all’impor­tazione e all’esportazione degli equipaggiamenti necessari alla realizzazione dei progetti.</p>
<p>5.3  Il Kosovo esonera gli specialisti stranieri e il personale straniero assunti per la realizzazione dei progetti previsti nell’ambito del presente Accordo quadro come pure i loro familiari dal pagamento di qualsiasi imposta o tassa sul reddito e sulla sostanza, come anche da altre tasse, dazi doganali, imposte e oneri sui loro beni personali. Tutte queste persone sono autorizzate ad importare gratuitamente i loro beni personali (suppellettili, autoveicoli, equipaggiamento professionale e privato) e a riesportarli alle stesse condizioni al termine della loro missione. Agli specialisti stranieri, al personale straniero e ai loro familiari il Kosovo concede gratuitamente i permessi di lavoro e di soggiorno legalmente richiesti.</p>
<p>5.4  Il Kosovo accorda all’Ufficio svizzero di cooperazione e ai suoi rappresentanti che non sono cittadini del Kosovo i privilegi e le immunità previsti dalla Convenzione di Vienna del 18 aprile 1961<sup><a href="#fn-d1033e177">2</a></sup> sulle relazioni diplomatiche.</p>
<p>5.5  Il Kosovo è responsabile della sicurezza dei rappresentanti della Svizzera, degli spe­cialisti stranieri e del personale straniero nonché dei loro familiari e accorda a queste persone agevolazioni di rimpatrio.</p>
<p>5.6  Il Kosovo rilascia gratuitamente e senza indugio i visti d’entrata per le categorie di persone di cui agli articoli 5.4 e 5.5.</p>
<p>5.7  Il Kosovo coadiuva gli specialisti stranieri e il personale straniero nello svolgimento dei loro compiti e procura loro tutta la documentazione e le informazioni necessarie.</p>
<p>5.8  Il Kosovo agevola le procedure di trasferimento internazionale di valuta estera operate nel quadro dei progetti e per mano di specialisti stranieri.</p>
<p>5.9  Fatto salvo il diritto internazionale, i rappresentati dell’Ufficio di cooperazione svizzero, gli specialisti e il personale stranieri e i loro fami­liari inviati nella Repub­blica del Kosovo per la realizzazione dei progetti previsti nel presente Accordo quadro si impegnano a rispettare il diritto nazionale e i regolamenti del Kosovo e non interferiscono negli affari interni del Paese di acco­glienza.</p>
<div class="footnotes"><p id="fn-d1033e177"><sup>2</sup> <a href="https://fedlex.data.admin.ch/eli/cc/1964/435_431_431/20200507">RS <b>0.191.01</b></a></p></div>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Clausola anticorruzione </a>
</h6>
<div class="collapseable"> <p>Le Parti contraenti condividono una comune preoccupazione riguardo alla lotta contro la corruzione che compromette la buona gestione degli affari pubblici, un’adeguata utilizzazione delle risorse necessarie allo sviluppo, e mette inoltre a repentaglio una giusta e aperta concorrenza fondata sul prezzo e sulla qualità. Pertanto esprimono l’intento di unire i loro sforzi nella lotta contro la corruzione e dichiarano in particolare che nessuna offerta, nessun regalo, pagamento, remu­nerazione o vantaggio di qualsivoglia natura considerato come atto illecito o di cor­ruzione, è stato né sarà accordato a chicchessia, in maniera diretta o indiretta, per assicurare l’aggiudicazione o l’esecuzione di progetti regolati dal presente Accordo quadro. Ogni atto di siffatta natura costituisce motivo sufficiente a giustificare l’annulla­mento del presente Accordo quadro, dell’appalto o della conseguente aggiudica­zione di progetti regolati dal presente Accordo quadro, oppure per l’ado­zione di qualsiasi altra misura di coercizione prevista dalla legge.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Autorità competenti, coordinamento e procedure </a>
</h6>
<div class="collapseable"> <p>7.1  Le autorità svizzere competenti per l’esecuzione dei progetti di cooperazione tecnica e finanziaria sono:</p>
<dl>
<dt>1)</dt>
<dd>la Direzione dello sviluppo e della cooperazione (DSC) del Dipartimento federale degli affari esteri; e</dd>
<dt>2)</dt>
<dd>la Segreteria di Stato dell’economia (SECO) del Dipartimento federale dell’economia.</dd>
</dl>
<p>Entrambe le istituzioni – la Direzione dello sviluppo e della cooperazione (DSC) e la Segreteria di Stato dell’economia (SECO) – sono rappresentate in Kosovo dall’Ufficio svizzero di cooperazione a Pristina.</p>
<p>7.2  Nell’ambito dell’aiuto umanitario, la Svizzera è rappresentata dalla Direzione dello sviluppo e della cooperazione (DSC) del Dipartimento federale degli affari esteri.</p>
<p>7.3  Le autorità kosovare competenti per l’esecuzione della cooperazione tecnica e finanziaria sono:</p>
<dl>
<dt>1)</dt>
<dd>Il Ministero dell’Economia e delle Finanze;</dd>
<dt>2)</dt>
<dd>Il Dipartimento degli Affari Economici e della Cooperazione Economica Internazionale del Ministero degli Affari Esteri.</dd>
</dl>
<p>Dalla parte del Kosovo, il coordinamento complessivo per l’applicazione del pre­sente Accordo quadro sarà assicurato dal Ministero dell’Integrazione Europea.</p>
<p>7.4  Eventuali richieste da parte del Governo del Kosovo sono trasmesse agli uffici competenti in Svizzera per il tramite dell’Ufficio di cooperazione svizzero a Pristina. Quest’ultimo assicura inoltre il coordinamento tra le autorità kosovare e svizzere per l’attuazione e il monitoraggio dei progetti.</p>
<p>7.5  Ciascun progetto previsto dal presente Accordo quadro sarà oggetto di un accordo specifico tra i partner del progetto; tale accordo disciplina in dettaglio i diritti e gli obblighi dei singoli partner del progetto.</p>
<p>7.6  Allo scopo di evitare doppioni e sovrapposizioni con progetti realizzati da altri donatori e garantire la massima efficacia dei progetti, le Parti contraenti forniscono tutti gli strumenti e condividono tutte le informazioni necessari per un coordina­mento efficace.</p>
<p>7.7  Le Parti contraenti si impegnano a informarsi reciprocamente in modo dettagli­ato sui progetti realizzati nell’ambito del presente Accordo quadro. A tal fine si scambiano opinioni e concordano incontri periodici allo scopo di discutere e valutare i programmi di cooperazione tecnica e finanziaria e adottare adeguate misure di miglioramento. Tenuto conto dei risultati della valutazione, in queste occasioni le Parti contraenti possono suggerire modifiche dei settori e/o delle procedure di cooperazione.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Disposizioni finali </a>
</h6>
<div class="collapseable"> <p>8.1  Il presente Accordo quadro entra in vigore il giorno in cui le Parti contraenti si notificano l’adempimento di tutte le procedure necessarie alla sua entrata in vigore nei rispettivi Paesi.</p>
<p>8.2  L’Accordo quadro può essere denunciato in qualsiasi momento da ambo le Parti contraenti previo preavviso scritto di sei mesi.</p>
<p>8.3  In caso di denuncia del presente Accordo quadro, le disposizioni dello stesso continueranno ad essere applicate a tutti i progetti convenuti prima della sua denuncia.</p>
<p>8.4  Ogni modifica o emendamento del presente Accordo quadro necessita della forma scritta e del consenso di ambo le Parti contraenti. Le modifiche e i complementi dovranno essere formulati tramite appositi protocolli che entreranno in vigore conformemente a quanto stabilito nell’articolo 8.1.</p>
<p>8.5  Eventuali controversie risultanti dall’interpretazione o dall’applicazione del presente Accordo quadro saranno risolte per vie diplomatiche.</p>
<p>8.6  L’entrata in vigore del presente Accordo quadro comporta l’abrogazione dell’«Umbrella Memorandum of Understandig» del 23 settembre 2000 tra il Gover­no svizzero e l’UNMIK.</p>
<p>Fatto a Pristina, il 6 ottobre 2010, in due esemplari originali in lingua albanese e serba (lingue locali), in inglese e in tedesco (una delle lingue ufficiali della Sviz­zera), tutti i testi facenti parimenti fede. In caso di divergenza d’interpretazione prevale la versione inglese.</p>
<p></p>
<div class="table"><table border="1"><tr>
<td>
<p>Per il<br>Consiglio federale svizzero:</p>
<p>Lukas Beglinger</p>
</td>
<td>
<p>Per il<br>Governo della Repubblica del Kosovo:</p>
<p>Skender Hyseni</p>
</td>
</tr></table></div>
</div></article></main>
</div></body>
</html>
