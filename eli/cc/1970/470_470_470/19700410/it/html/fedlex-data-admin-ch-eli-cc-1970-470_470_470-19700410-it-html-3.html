<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.946.294.541.41 --><p class="srnummer ">0.946.294.541.41 </p>
<p class="ref "> RU <b>1970</b> 470</p>
<p class="absatzkurs man-font-style-italic ">Testo originale</p>
<h1 class="erlasstitel botschafttitel ">Convenzione<br>fra la Svizzera e l’Italia relativa al moscato naturale d’Asti</h1>
<p class="erlasssubtitel ">Conchiusa il 17 luglio 1969</p>
<p class="erlasssubtitel ">Approvata dal Consiglio federale il 10 settembre 1969</p>
<p class="erlasssubtitel ">Ratificata con strumenti scambiati il 10 marzo 1970</p>
<p class="erlasssubtitel ">Entrata in vigore il 10 aprile 1970</p>
<p class="erlassdatum "> (Stato 10  aprile 1970)</p>
</div>
<div id="preamble"><div>
<p class="man-template-autor ">Il Governo svizzero<br>e<br>il Governo italiano,</p>
<p class="absatz ">in applicazione dell’articolo 5 del Trattato di commercio fra la Svizzera e l’Italia del 27 gennaio 1923<sup><a href="#fn-d7e37" id="fnbck-d7e37">1</a></sup>;</p>
<p class="absatz ">tenuto conto delle disposizioni dell’Accordo del 25 aprile 1961<sup><a href="#fn-d7e48" id="fnbck-d7e48">2</a></sup> sulla esportazione dei vini italiani in Svizzera;</p>
<p class="absatz ">avendo preso nota del decreto del Presidente della Repubblica del 9 luglio 1967 concernente il riconoscimento delle denominazioni di origine controllata «Moscato naturale d’Asti», «Moscato d’Asti spumante» o «Moscato d’Asti» e «Asti spumante» o «Asti» nonché del relativo Disciplinare di produzione, d’un canto, e del decreto del Consiglio federale del 12 maggio 1959<sup><a href="#fn-d7e59" id="fnbck-d7e59">3</a></sup> nonché del Regolamento del 1<sup>o</sup> luglio 1961<sup><a href="#fn-d7e70" id="fnbck-d7e70">4</a></sup> sul commercio dei vini, d’altro canto;</p>
<p class="man-template-verb ">hanno convenuto quanto segue:</p>
<div class="footnotes">
<p id="fn-d7e37"><sup><a href="#fnbck-d7e37">1</a></sup><sup></sup> <a href="https://fedlex.data.admin.ch/eli/cc/40/105_105_109" target="_blank">RS <b>0.946.294.541</b></a></p>
<p id="fn-d7e48"><sup><a href="#fnbck-d7e48">2</a></sup><sup></sup> <a href="https://fedlex.data.admin.ch/eli/cc/1962/187_189_191" target="_blank">RS <b>0.946.294.541.4</b></a></p>
<p id="fn-d7e59"><sup><a href="#fnbck-d7e59">3</a></sup><sup></sup> <i>RS <b>0.817.421</b></i></p>
<p id="fn-d7e70"><sup><a href="#fnbck-d7e70">4</a></sup><sup></sup> <i>RS <b>0.817.421.1</b></i></p>
</div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p class="absatz ">Le autorità italiane autorizzeranno l’esportazione in Svizzera del Moscato naturale d’Asti, corredato dai prescritti certificati d’origine e d’analisi.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">Il Moscato naturale d’Asti può essere reso spumante in Svizzera con il metodo della fermentazione naturale in bottiglia od in autoclave e messo in commercio con la denominazione «Moscato spumante», con l’indicazione che il prodotto è stato ottenuto esclusivamente da Moscato naturale d’Asti reso spumante in Svizzera.</p>
<p class="absatz ">I caratteri usati per l’indicazione «prodotto ottenuto dal Moscato naturale d’Asti» non devono essere superiori a un quarto sia in altezza che in larghezza di quelli usati per la denominazione «Moscato spumante».</p>
<p class="absatz ">L’impiego di indicazioni qualificative, nonché la gasificazione artificiale sono vietati per il «Moscato spumante» che comunque faccia riferimento al «Moscato naturale d’Asti».</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">Le autorità svizzere si assumono l’incarico di controllare le operazioni di preparazione del vino spumante di cui all’articolo precedente, nonché le operazioni di confezionamento.</p>
<p class="absatz ">L’autorità svizzera incaricata del controllo è la Commissione federale per il commercio dei vini. Il compito di tale Commissione è stabilito nel decreto del Consiglio federale del 12 maggio 1959<sup><a href="#fn-d7e109" id="fnbck-d7e109">5</a></sup> sul commercio dei vini e nel rispettivo Regolamento d’applicazione del Dipartimento federale dell’interno del 1<sup>o</sup> luglio 1961<sup><a href="#fn-d7e120" id="fnbck-d7e120">6</a></sup>.</p>
<div class="footnotes">
<p id="fn-d7e109"><sup><a href="#fnbck-d7e109">5</a></sup><sup></sup> <a href="https://fedlex.data.admin.ch/eli/cc/1959/435_453_429" target="_blank">RS <b>817.421</b></a></p>
<p id="fn-d7e120"><sup><a href="#fnbck-d7e120">6</a></sup><sup></sup> <a href="https://fedlex.data.admin.ch/eli/cc/1961/621_630_645" target="_blank">RS <b>817.421.1</b></a></p>
</div>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable"><p class="absatz ">Le denominazioni «Moscato d’Asti spumante» o «Moscato d’Asti» e «Asti spumante» o «Asti» sono riservate al vino reso spumante in Italia, che risponde ai requisiti e alle condizioni previste dal decreto del Presidente della Repubblica 9 luglio 1967 e relativo Disciplinare di produzione.</p></div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable">
<p class="absatz ">Chiunque prepara, o mette in commercio in Svizzera con la denominazione «Moscato spumante» vini che non rispondono alle prescrizioni in materia, è punito conformemente alle disposizioni penali della legge svizzera dell’8 dicembre 1905<sup><a href="#fn-d7e143" id="fnbck-d7e143">7</a></sup> sul commercio delle derrate alimentari, salvo il perseguimento penale in base alle disposizioni del Codice penale svizzero.</p>
<div class="footnotes"><p id="fn-d7e143"><sup><a href="#fnbck-d7e143">7</a></sup><sup></sup> <a href="https://fedlex.data.admin.ch/eli/cc/2017/62" target="_blank">RS <b>817.0</b></a></p></div>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable"><p class="absatz ">Il prodotto non conforme alle disposizioni contenute nella presente Convenzione, già in commercio o in corso di confezionamento in Svizzera, alla data di entrata in vigore della presente Convenzione, potrà essere commercializzato fino al 31 dicembre 1970.</p></div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b></a>
</h6>
<div class="collapseable">
<p class="absatz ">La presente Convenzione entra in vigore un mese dopo lo scambio degli strumenti di ratifica.</p>
<p class="absatz ">In caso di denuncia, essa rimarrà in vigore per la durata di sei mesi a partire dal giorno della denuncia.</p>
<p class="absatz ">Fatto a Roma in duplice esemplare, il 17 luglio 1969.</p>
<p></p>
<div class="table layout-table"><table><tr>
<td>
<p class="unterschriftenfi1 ">Per il Governo svizzero:</p>
<p class="unterschriftenfi ">E. Moser</p>
</td>
<td>
<p class="unterschriftenfi1 ">Per il Governo italiano:</p>
<p class="unterschriftenfi ">P. Archi</p>
</td>
</tr></table></div>
<p class="abstand1seite "></p>
</div></article></main>
</div></body>
</html>
