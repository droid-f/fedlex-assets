<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1970-238_242_242-19691115-it-docx</title>
</head>
<body><div id="lawcontent">
<div id="preface">
<!--0.974.226.3 --><p class="srnummer ">0.974.226.3 </p>
<p> RU <b>1970</b> 242</p>
<p class=" man-font-style-italic ">Traduzione<i><sup><a href="#fn-d6e14" id="fnbck-d6e14">1</a></sup></i></p>
<h1 class="erlasstitel botschafttitel ">Accordo<br>di cooperazione tecnica e scientifica tra la Confederazione Svizzera e la Repubblica della Colombia</h1>
<p>Conchiuso il 1° febbraio 1967</p>
<p>Entrato in vigore con scambio di note il 15 novembre 1969</p>
<p> (Stato 15  novembre 1969)</p>
<div class="footnotes"><p id="fn-d6e14"><sup><a href="#fnbck-d6e14">1</a></sup> Dal testo originale francese.</p></div>
</div>
<div id="preamble">
<p>Il Consiglio federale svizzero<br>e<br>il Governo della Repubblica della Colombia,</p>
<p>desiderosi di stringere vieppiù i vincoli d’amicizia tra la Confederazione Svizzera e la Repubblica della Colombia e deliberati a sviluppare la cooperazione tecnica fra i due Paesi, hanno convenuto di conchiudere un accordo ed hanno nominato a tal fine loro plenipotenziari:</p>
<p class=" man-font-style-italic ">(se ne omettono i nomi)</p>
<p>i quali, dopo essersi scambiati i loro pieni poteri, trovati in buona e debita forma, </p>
<p>hanno convenuto quanto segue:</p>
</div>
<main id="maintext"><article id="art_I"><a name="aI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_I"><b>Art. I</b></a>
</h6>
<div class="collapseable"><p>Il Governo svizzero e il Governo della Colombia si obbligano a favorire, nella misura del possibile, la cooperazione tra i due Paesi nel campo scientifico e tecnico.</p></div></article><article id="art_II"><a name="aII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_II"><b>Art. II</b></a>
</h6>
<div class="collapseable">
<p>Le disposizioni del presente accordi si applicano:</p>
<dl>
<dt>a. </dt>
<dd>ai progetti di cooperazione tecnica fra i due Paesi;</dd>
<dt>b. </dt>
<dd>parimente ai progetti di cooperazione tecnica emananti da enti di diritto pubblico o d organizzazioni private della Svizzera e oggetto di un accordo.</dd>
</dl>
</div></article><article id="art_III"><a name="aIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_III"><b>Art. III</b></a>
</h6>
<div class="collapseable"><p>Nel quadro delle rispettive legislazioni nazionali e conformemente al diritto internazionale e alle prassi in uso, le Parti contraenti potranno stabilire di comune accordo i programmi concernenti progetti precisi di cooperazione tecnica.</p></div></article><article id="art_IV"><a name="aIV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_IV"><b>Art. IV</b></a>
</h6>
<div class="collapseable"><p>Il Governo svizzero esaminerà la possibilità di inviare periti e collaboratori nella Colombia per cooperare allo sviluppo.</p></div></article><article id="art_V"><a name="aV"></a><h6 class="heading" role="heading">
<span class="display-icon"></span><span class="external-link-icon"></span><a href="#art_V"><b>Art. V</b></a>
</h6>
<div class="collapseable"><p>Il Governo svizzero concederà, nella misura del possibile, borse di studio e di formazione professionale o tecnica ai candidati che i due Governi avranno scelto di comune intesa e curerà di garantire il loro ritorno in Colombia al termine degli studi o della pratica in Svizzera. Il Governo della Colombia si sforzerà di occupare i beneficiari di dette borse in modo tale da sfruttare pienamente le nozioni acquisite.</p></div></article><article id="art_VI"><a name="aVI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_VI"><b>Art. VI</b></a>
</h6>
<div class="collapseable"><p>I progetti di cooperazione tecnica e la loro realizzazione saranno oggetto di accordi particolari.</p></div></article><article id="art_VII"><a name="aVII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_VII"><b>Art. VII</b></a>
</h6>
<div class="collapseable">
<p>Nell’ambito della cooperazione tecnica, ogni Parte contraente assumerà una parte equa delle spese, laddove quelle pagabili in moneta locale saranno, per principio, assunte dal Governo della Colombia.</p>
<p>Le Parti contraenti s’impegnano:</p>
<dl>
<dt>1. </dt>
<dd>da parte svizzera:<dl>
<dt>– </dt>
<dd>a pagare gli stipendi e le spese d’assicurazione degli esperti svizzeri;</dd>
<dt>– </dt>
<dd>ad assumere le spese di viaggio dalla Svizzera in Colombia e ritorno per detto personale;</dd>
<dt>– </dt>
<dd>ad assumere le spese d’acquisto e di trasporto del materiale non ottenibile nella Colombia;</dd>
<dt>– </dt>
<dd>ad assumere le spese di soggiorno, di formazione e di ritorno dalla Svizzera in Colombia dei cittadini colombiani invitati in Svizzera per ricevere una formazione sotto gli auspici della cooperazione tecnica;</dd>
</dl>
</dd>
<dt>2. </dt>
<dd>da parte colombiana:<dl>
<dt>– </dt>
<dd>a pagare gli stipendi e le spese d’assicurazione del personale colombiano;</dd>
<dt>– </dt>
<dd>a fornire il materiale e l’attrezzatura ottenibili nel Paese;</dd>
<dt>– </dt>
<dd>ad assumere le spese d’alloggio e di soggiorno del personale della cooperazione tecnica, l’invio degli addetti svizzeri in Colombia essendo per principio subordinato alla previa consegna dell’abitazione a un rappresentante svizzero nel Paese;</dd>
<dt>– </dt>
<dd>a mettere a disposizione gli uffici e altri locali necessari e ad assumere le spese di affitto;</dd>
<dt>– </dt>
<dd>ad assumere le spese di viaggio, di trasporto, di spedizione del corriere, di comunicazioni telefoniche e telegrafiche di servizio in relazione con la missione;</dd>
<dt>– </dt>
<dd>a fornire i servizi prestabili dal personale locale, comprese le spese di segreteria, di traduzione ed altri servizi analoghi;</dd>
<dt>– </dt>
<dd>ad assumere le spese mediche del personale colombiano di cooperazione tecnica;</dd>
<dt>– </dt>
<dd>ad assumere le spese di viaggio dalla Colombia in Svizzera dei borsisti e dei praticanti colombiani invitati in Svizzera sotto gli auspici della cooperazione tecnica elvetica, come anche – per quelli che hanno un contratto di lavoro – il salario e le prestazioni sociali alle rispettive famiglie.</dd>
</dl>
</dd>
</dl>
</div></article><article id="art_VIII"><a name="aVIII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_VIII"><b>Art. VIII</b></a>
</h6>
<div class="collapseable">
<p>Nell’ambito del presente accordo, il Governo colombiano s’impegna:</p>
<dl>
<dt>1. </dt>
<dd>ad esentare il materiale e l’attrezzatura necessari alla cooperazione tecnica, siano essi d’origine pubblica o privata, da tasse doganali, imposte e altri oneri sull’importazione, come anche sulla riesportazione;</dd>
<dt>2. </dt>
<dd>ad esentare le persone inviate dalla Svizzera in Colombia per operare nell’ambito del presente accordo e degli accordi particolari, e il cui ingresso nel Paese sia stato approvato dal Governo colombiano, da ogni imposta ed altro onere personale o reale, nazionale o regionale, sugli stipendi e indennità pagati dalle autorità svizzere;</dd>
<dt>3. </dt>
<dd>ad accordare, al momento del primo arrivo in Colombia, la franchigia doganale, tasse ed altri oneri compresi (eccettuate però le spese di deposito, di trasporto e di analoghi servizi), per i mobili, gli effetti personali e quelli professionalmente occorrenti, compresa un’automobile per economia domestica, importati da dette persone e dai loro familiari conviventi. Al termine della missione in Colombia, esse potranno vendere il veicolo, previo pagamento dei diritti doganali già dispensati; l’importo di tali diritti sarà calcolato proporzionalmente alla durata d’utilizzazione del veicolo in Colombia;</dd>
<dt>4. </dt>
<dd>a permettere a dette persone e ai loro familiari l’importazione, esente dai diritti doganali, di medicamenti, viveri, bevande e altri articoli di consumo giornaliero, per i bisogni personali;</dd>
<dt>5. </dt>
<dd>ad accordare gratuitamente e senza indugio i visti d’entrata e di uscita chiesti dalle autorità svizzere o dai loro rappresentanti in Colombia, per dette persone e i loro familiari;</dd>
<dt>6. </dt>
<dd>a rilasciare a dette persone e ai loro familiari un documento d’identità, che assicuri completa assistenza da parte dei servizi di Stato nell’adempimento del compito ad esse assegnato;</dd>
<dt>7. </dt>
<dd>ad assumere la responsabilità dei danni che cagionassero nell’adempimento della loro missione, salvo se intenzionalmente o per negligenza grave;</dd>
<dt>8. </dt>
<dd>a garantire la sicurezza di tali persone e dei loro familiari in tutti i casi in cui ne sia minacciata la sicurezza, e per i quali essi ricorrano  alle autorità centrali o regionali.</dd>
</dl>
</div></article><article id="art_IX"><a name="aIX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_IX"><b>Art. IX</b></a>
</h6>
<div class="collapseable"><p>Le disposizioni del presente accordo saranno parimente applicabili al personale svizzero nonché alle loro famiglie, esercitanti già la propria attività nella Colombia, sotto gli auspici della cooperazione tecnica fra i due Governi, nel senso dell’articolo II lettere a e b del presente accordo.</p></div></article><article id="art_X"><a name="aX"></a><h6 class="heading" role="heading">
<span class="display-icon"></span><span class="external-link-icon"></span><a href="#art_X"><b>Art. X</b></a>
</h6>
<div class="collapseable"><p>Le Parti contraenti prenderanno contatto periodicamente per analizzare i risultati ottenuti nella realizzazione dei progetti di cooperazione che sono oggetto del presente accordo.</p></div></article><article id="art_XI"><a name="aXI"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XI"><b>Art. XI</b></a>
</h6>
<div class="collapseable"><p>Le disposizioni d’accordi bilaterali o multilaterali, che una Parte contraente dovesse conchiudere in avvenire, relative ai privilegi accordati alle persone partecipanti allo sviluppo o all’adempimento del presente accordo o d’accordi simili, s’applicheranno, se risultassero più favorevoli, in luogo delle disposizioni del presente accordo.</p></div></article><article id="art_XII"><a name="aXII"></a><h6 class="heading" role="heading">
<span class="display-icon"></span><span class="external-link-icon"></span><a href="#art_XII"><b>Art. XII</b></a>
</h6>
<div class="collapseable">
<p>Il presente accordo entrerà in vigore quando le Parti contraenti si saranno notificate reciprocamente l’adempimento delle formalità costituzionali relative alla conclusione e alla messa in vigore degli accordi internazionali.</p>
<p>Le Parti contraenti attueranno le disposizioni del presente accordo nel quadro delle loro attribuzioni amministrative, a contare dal giorno della firma.</p>
<p>Esso sarà prorogato automaticamente da anno in anno fino a quando una Parte contraente non l’avrà disdetto per scritto prima della fine di ogni anno a contare dalla data dell’entrata in vigore.</p>
<p>Fatto a Bogota, il 1° febbraio 1967, in due esemplari, nelle lingue francese e spagnuola, i due testi ugualmente fede.</p>
<p class=" man-font-style-italic ">(Si omettono le firme)</p>
</div></article></main>
</div></body>
</html>
