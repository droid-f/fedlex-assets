<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2009-663-20100101-it-docx-1</title>
</head>
<body><div id="lawcontent">
<div id="preface">
<!--150.1 --><p class="srnummer ">150.1 </p>
<h1 class="erlasstitel botschafttitel ">Legge federale sulla Commissione per la prevenzione della tortura</h1>
<p>del 20 marzo 2009 (Stato 1° gennaio 2010)</p>
</div>
<div id="preamble">
<p>L’Assemblea federale della Confederazione Svizzera,</p>
<p>visto l’articolo 54 capoverso 1 della Costituzione federale<sup><a href="#fn-d6e16" id="fnbck-d6e16">1</a></sup>; in esecuzione del Protocollo facoltativo del 18 dicembre 2002<sup><a href="#fn-d6e24" id="fnbck-d6e24">2</a></sup> alla Convenzione contro la tortura ed altre pene o trattamenti crudeli, inumani o degradanti; visto il messaggio del Consiglio federale dell’8 dicembre 2006<sup><a href="#fn-d6e32" id="fnbck-d6e32">3</a></sup>,</p>
<p>decreta:</p>
<div class="footnotes">
<p id="fn-d6e16"><sup><a href="#fnbck-d6e16">1</a></sup> <a href="https://fedlex.data.admin.ch/eli/cc/1999/404" target="_blank">RS <b>101</b></a></p>
<p id="fn-d6e24"><sup><a href="#fnbck-d6e24">2</a></sup> <a href="https://fedlex.data.admin.ch/eli/cc/2009/664" target="_blank">RS <b>0.105.1</b></a></p>
<p id="fn-d6e32"><sup><a href="#fnbck-d6e32">3</a></sup> <a href="https://fedlex.data.admin.ch/eli/fga/2007/45" target="_blank">FF <b>2007</b> 259</a></p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto</a>
</h6>
<div class="collapseable"> <p><sup>1</sup> La Confederazione istituisce una Commissione per la prevenzione della tortura (Commissione).</p>
<p><sup>2</sup> La Commissione vigila sul rispetto degli obblighi che incombono alla Svizzera in virtù della Convenzione del 10 dicembre 1984<sup><a href="#fn-d6e57" id="fnbck-d6e57">4</a></sup> contro la tortura ed altre pene o trattamenti crudeli, inumani o degradanti.</p>
<div class="footnotes"><p id="fn-d6e57"><sup><a href="#fnbck-d6e57">4</a></sup> <a href="https://fedlex.data.admin.ch/eli/cc/1987/1307_1307_1307" target="_blank">RS <b>0.105</b></a></p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b><i></i> <i></i>Compiti</a>
</h6>
<div class="collapseable"> <p>La Commissione ha i seguenti compiti:</p>
<dl>
<dt>a. </dt>
<dd>esamina periodicamente la situazione delle persone private della libertà e ispeziona periodicamente tutti i luoghi in cui queste si trovano o potrebbero trovarsi;</dd>
<dt>b. </dt>
<dd>rivolge raccomandazioni alle competenti autorità al fine di:<dl>
<dt>1. </dt>
<dd>migliorare il trattamento e la situazione delle persone private della libertà,</dd>
<dt>2. </dt>
<dd>prevenire la tortura e altre pene o trattamenti crudeli, inumani o degradanti;</dd>
</dl>
</dd>
<dt>c. </dt>
<dd>presenta proposte e osservazioni riguardo ad atti normativi vigenti o in elaborazione;</dd>
<dt>d. </dt>
<dd>presenta un rapporto annuale sulla propria attività; tale rapporto è accessibile al pubblico;</dd>
<dt>e. </dt>
<dd>intrattiene contatti con il Sottocomitato per la prevenzione e con il Comitato europeo per la prevenzione della tortura, trasmette loro informazioni e coordina le proprie attività con le loro.</dd>
</dl>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b><i></i> <i></i>Privazione della libertà</a>
</h6>
<div class="collapseable"> <p>Ai sensi della presente legge, per privazione della libertà s’intende qualsiasi forma di detenzione o incarcerazione oppure il collocamento di una persona in uno stabilimento pubblico o privato dal quale essa non è autorizzata a uscire liberamente, ordinati da un’autorità, su sua sollecitazione o con il suo consenso.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b><i></i> <i></i>Statuto</a>
</h6>
<div class="collapseable"> <p><sup>1</sup> La Commissione adempie i suoi compiti in piena indipendenza.</p>
<p><sup>2</sup> I suoi membri esercitano il loro mandato a titolo personale.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b><i></i> <i></i>Composizione</a>
</h6>
<div class="collapseable"> <p><sup>1</sup> La Commissione consta di dodici membri.</p>
<p><sup>2</sup> Essa è composta di specialisti provvisti delle necessarie competenze e conoscenze professionali e personali, segnatamente in campo medico, psichiatrico, giuridico o interculturale oppure nel campo della privazione della libertà o delle visite ai luoghi di privazione della libertà.</p>
<p><sup>3</sup> I due sessi e le regioni linguistiche vi sono equamente rappresentati.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b><i></i> <i></i>Proposta, nomina e durata del mandato</a>
</h6>
<div class="collapseable"> <p><sup>1</sup> Il Consiglio federale nomina i membri della Commissione su proposta del Dipartimento federale di giustizia e polizia e del Dipartimento federale degli affari esteri.</p>
<p><sup>2</sup> Le organizzazioni non governative possono proporre candidati al Dipartimento federale di giustizia e polizia e al Dipartimento federale degli affari esteri.</p>
<p><sup>3</sup> I membri della Commissione restano in carica quattro anni. Sono rieleggibili due volte al massimo.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b><i></i> <i></i>Costituzione e funzionamento</a>
</h6>
<div class="collapseable"> <p><sup>1</sup> La Commissione si costituisce da sé.</p>
<p><sup>2</sup> Essa definisce la sua organizzazione e i suoi metodi di lavoro in un regolamento interno.</p>
<p><sup>3</sup> Nei limiti del suo preventivo, può far capo a periti o interpreti.</p>
<p><sup>4</sup> Può disporre di una segreteria permanente.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b><i></i> <i></i>Attribuzioni</a>
</h6>
<div class="collapseable"> <p><sup>1</sup> La Commissione ha accesso alle informazioni di cui necessita per l’adempimento dei suoi compiti, segnatamente a informazioni su: </p>
<dl>
<dt>a. </dt>
<dd>il numero, l’identità e il luogo in cui si trovano le persone private della libertà;</dd>
<dt>b. </dt>
<dd>il numero e l’ubicazione dei luoghi di privazione della libertà;</dd>
<dt>c. </dt>
<dd>il trattamento delle persone private della libertà e le relative condizioni di privazione della libertà;</dd>
</dl>
<p><sup>2</sup> Ha accesso a tutti i luoghi di privazione della libertà e alle relative installazioni e attrezzature. Può visitare questi luoghi senza preavviso.</p>
<p><sup>3</sup> Può intrattenersi, senza testimoni, direttamente o se necessario per il tramite di un interprete, con ogni persona privata della libertà e con qualsiasi altra persona che possa fornire informazioni utili.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b><i></i> <i></i>Incombenze delle autorità</a>
</h6>
<div class="collapseable"> <p><sup>1</sup> Il Consiglio federale provvede a pubblicare e a diffondere il rapporto annuale d’attività della Commissione.</p>
<p><sup>2</sup> Le autorità competenti esaminano le raccomandazioni loro rivolte dalla Commissione e si pronunciano sulla loro eventuale attuazione.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b><i></i> <i></i>Protezione dei dati</a>
</h6>
<div class="collapseable"> <p><sup>1</sup> La Commissione è autorizzata a trattare dati personali degni di particolare protezione e altri dati personali conformemente alla legge federale del 19 giugno 1992<sup><a href="#fn-d6e246" id="fnbck-d6e246">5</a></sup> sulla protezione dei dati, a condizione che ciò sia necessario all’adempimento dei suoi compiti e tali dati riguardino la situazione di persone private della libertà.</p>
<p><sup>2</sup> Nessun dato personale può essere comunicato senza il consenso esplicito dell’interessato.</p>
<div class="footnotes"><p id="fn-d6e246"><sup><a href="#fnbck-d6e246">5</a></sup> <a href="https://fedlex.data.admin.ch/eli/cc/1993/1945_1945_1945" target="_blank">RS <b>235.1</b></a></p></div>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b><i></i> <i></i>Segreto d’ufficio e segreto professionale</a>
</h6>
<div class="collapseable"> <p><sup>1</sup> I membri della Commissione e le persone cui essa fa capo sono vincolati dal segreto d’ufficio di cui all’articolo 320 del Codice penale<sup><a href="#fn-d6e270" id="fnbck-d6e270">6</a></sup>.</p>
<p><sup>2</sup> La Commissione può sciogliere i suoi membri e le persone cui essa fa capo dal segreto d’ufficio o, se del caso, dal segreto professionale di cui all’articolo 321 del Codice penale, per quanto attiene ai segreti loro confidati o da loro appresi nell’adempimento delle loro funzioni. In casi urgenti, decide il presidente della Commissione.</p>
<div class="footnotes"><p id="fn-d6e270"><sup><a href="#fnbck-d6e270">6</a></sup> <a href="https://fedlex.data.admin.ch/eli/cc/54/757_781_799" target="_blank">RS <b>311.0</b></a></p></div>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b><i></i> <i></i>Finanziamento</a>
</h6>
<div class="collapseable"> <p><sup>1</sup> La Confederazione mette a disposizione le risorse di cui la Commissione necessita per svolgere il suo lavoro.</p>
<p><sup>2</sup> I membri della Commissione hanno diritto al rimborso delle spese sostenute.</p>
<p><sup>3</sup> Il Consiglio federale disciplina il diritto all’indennità.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b><i></i> <i></i>Disposizione transitoria</a>
</h6>
<div class="collapseable"> <p>Il Consiglio federale designa il primo presidente della Commissione.</p>
<p>Data dell’entrata in vigore: 1° gennaio 2010<sup><a href="#fn-d6e315" id="fnbck-d6e315">7</a></sup></p>
<div class="footnotes"><p id="fn-d6e315"><sup><a href="#fnbck-d6e315">7</a></sup> DCF del 21 ott. 2009 (<a href="https://fedlex.data.admin.ch/eli/oc/2009/662" target="_blank">RU <b>2009</b> 5443 </a><i>5444</i>; <a href="https://fedlex.data.admin.ch/eli/fga/2007/45" target="_blank">FF <b>2007</b> 259</a>).</p></div>
</div></article></main>
</div></body>
</html>
