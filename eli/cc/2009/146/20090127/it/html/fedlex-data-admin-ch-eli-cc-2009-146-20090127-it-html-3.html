<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--672.911.81 --><p class="srnummer ">672.911.81 </p>
<h1 class="erlasstitel botschafttitel ">Ordinanza<br>concernente la convenzione svizzero-sudafricana<br>di doppia imposizione</h1>
<p class="erlassdatum ">del 14 novembre 2007 (Stato 27  gennaio 2009)</p>
</div>
<div id="preamble"><div>
<p class="man-template-autor ">Il Consiglio federale svizzero,</p>
<p class="ingress ">visto il decreto federale del 22 giugno 1951<sup><a href="#fn-d7e21" id="fnbck-d7e21">1</a></sup> concernente l’esecuzione delle<br>convenzioni internazionali conchiuse dalla Confederazione per evitare i casi di<br>doppia imposizione;<br>in esecuzione della Convenzione dell’8 maggio 2007<sup><a href="#fn-d7e36" id="fnbck-d7e36">2</a></sup> tra la Confederazione<br>Svizzera e il Governo della Repubblica del Sudafrica intesa a evitare la doppia imposizione in materia di imposte sul reddito,</p>
<p class="man-template-verb ">ordina:</p>
<div class="footnotes">
<p id="fn-d7e21"><sup><a href="#fnbck-d7e21">1</a></sup><sup></sup> <a href="https://fedlex.data.admin.ch/eli/cc/2021/703" target="_blank">RS<b> 672.2</b></a></p>
<p id="fn-d7e36"><sup><a href="#fnbck-d7e36">2</a></sup><sup></sup> <a href="https://fedlex.data.admin.ch/eli/cc/2009/153" target="_blank">RS <b>0.672.911.82</b></a></p>
</div>
</div></div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">Sezione 1:  Scambio di informazioni generale</a>
</h1>
<div class="collapseable"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable">
<p class="absatz "><sup>1</sup> Per la trasmissione alle autorità sudafricane delle informazioni previste nell’articolo 25 paragrafo 1 della Convenzione, per quanto concerne la Svizzera è competente l’Amministrazione federale delle contribuzioni (AFC). Le richieste di informazioni del Sudafrica pervenute ad altre autorità devono essere trasmesse all’AFC.</p>
<p class="absatz "><sup>2</sup> L’AFC decide sulle contestazioni che dovessero sorgere a causa della trasmissione di tali informazioni.</p>
<p class="absatz "><sup>3</sup> La decisione dell’AFC può essere impugnata conformemente alle disposizioni generali della procedura federale.</p>
</div></article></div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">Sezione 2:  Scambio di informazioni in caso di frode fiscale</a>
</h1>
<div class="collapseable">
<article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Esame preliminare delle richieste sudafricane</a>
</h6>
<div class="collapseable">
<p class="absatz "><sup>1</sup> Le richieste dell’autorità competente sudafricana concernenti lo scambio di informazioni in caso di frode fiscale ai sensi dell’articolo 25 paragrafo 1 della Convenzione sono esaminate in via preliminare dall’AFC.</p>
<p class="absatz "><sup>2</sup> Se una richiesta non può essere soddisfatta, l’AFC ne informa la competente autorità sudafricana. Quest’ultima può completare la sua richiesta.</p>
<p class="absatz "><sup>3</sup> Se dall’esame preliminare risulta che le condizioni di cui all’articolo 25 della Convenzione e al numero 3 del Protocollo sono adempiute, l’AFC informa della presentazione della richiesta e delle informazioni richieste la persona che in Svizzera ne dispone delle relative informazioni (detentore delle informazioni). Il resto del contenuto della richiesta non è comunicato al detentore delle informazioni.</p>
<p class="absatz "><sup>4</sup> L’AFC chiede contestualmente al detentore delle informazioni di trasmetterle le informazioni e di invitare la persona interessata a designare in Svizzera un mandatario autorizzato a ricevere le notificazioni.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Ottenimento delle informazioni</a>
</h6>
<div class="collapseable">
<p class="absatz "><sup>1</sup> Se il detentore delle informazioni trasmette le informazioni richieste all’AFC, quest’ultima le esamina ed emette una decisione finale.</p>
<p class="absatz "><sup>2</sup> Se il detentore delle informazioni o la persona interessata, oppure il mandatario autorizzato a ricevere le notificazioni, non acconsente a fornire le informazioni richieste, l’AFC emette nei confronti del detentore delle informazioni una decisione con la quale esige che le informazioni indicate nella richiesta sudafricana vengano consegnate entro tre mesi.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Diritti della persona interessata</a>
</h6>
<div class="collapseable">
<p class="absatz "><sup>1</sup> L’AFC notifica parimenti alla persona interessata la decisione indirizzata al detentore delle informazioni nonché copia della richiesta della competente autorità sudafricana, a meno che non venga espressamente chiesta la segretezza.</p>
<p class="absatz "><sup>2</sup> Se la persona interessata non ha designato un mandatario autorizzato a ricevere le notificazioni, la notificazione deve essere eseguita dall’autorità sudafricana competente secondo il diritto sudafricano. Contemporaneamente, l’AFC impartisce alla persona interessata un termine per acconsentire allo scambio di informazioni o per designare un mandatario autorizzato a ricevere le notificazioni.</p>
<p class="absatz "><sup>3</sup> La persona interessata può partecipare alla procedura e consultare gli atti. La consultazione degli atti può essere negata soltanto per documenti e atti procedurali per i quali esistono motivi di segretezza oppure se lo esige l’articolo 25 della Convenzione.</p>
<p class="absatz "><sup>4</sup> Oggetti, documenti e atti che sono stati consegnati all’AFC o che quest’ultima si è procurata possono essere utilizzati ai fini dell’applicazione del diritto fiscale svizzero solo dopo che la decisione finale sia passata in giudicato. È fatto salvo l’articolo 9 capoverso 4.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Misure coercitive</a>
</h6>
<div class="collapseable">
<p class="absatz "><sup>1</sup> Se le informazioni richieste nella decisione non sono fornite all’AFC entro il termine impartito, quest’ultima può prendere misure coercitive. Essa può procedere al sequestro di oggetti, documenti e atti in forma scritta o su supporti elettronici di dati nonché alla perquisizione domiciliare.</p>
<p class="absatz "><sup>2</sup> Le misure coercitive devono essere ordinate dal direttore dell’AFC o dal suo sostituto. Devono essere eseguite da impiegati dell’Ufficio particolarmente istruiti a tale scopo e possono essere sequestrati soltanto oggetti, documenti e atti che potrebbero essere importanti in relazione con le informazioni richieste.</p>
<p class="absatz "><sup>3</sup> Se vi è pericolo nel ritardo e se una misura non può essere ordinata tempestivamente, l’impiegato dell’Ufficio appositamente formato può di sua iniziativa eseguire una misura coercitiva. La misura deve essere approvata entro tre giorni dal direttore dell’AFC o dal suo sostituto.</p>
<p class="absatz "><sup>4</sup> Le autorità di polizia dei Cantoni e dei Comuni sostengono l’AFC nell’esecuzione delle misure coercitive.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Perquisizione di locali</a>
</h6>
<div class="collapseable">
<p class="absatz "><sup>1</sup> Si può procedere alla perquisizione di locali soltanto se è probabile che in essi si trovino gli oggetti, i documenti e gli atti che sono in relazione con la richiesta di scambio di informazioni.</p>
<p class="absatz "><sup>2</sup> L’esecuzione della perquisizione è disciplinata nell’articolo 49 della legge federale del 22 marzo 1974<sup><a href="#fn-d7e147" id="fnbck-d7e147">3</a></sup> sul diritto penale amministrativo.</p>
<div class="footnotes"><p id="fn-d7e147"><sup><a href="#fnbck-d7e147">3</a></sup><sup></sup> <a href="https://fedlex.data.admin.ch/eli/cc/1974/1857_1857_1857" target="_blank">RS <b>313.0</b></a></p></div>
</div></article><article id="art_7"><a name="a7"></a><h6 class="heading " role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Sequestro di oggetti, documenti e atti</a>
</h6>
<div class="collapseable">
<p class="absatz "><sup>1</sup> La perquisizione di oggetti, documenti e atti deve essere effettuata con il massimo riguardo per la sfera privata.</p>
<p class="absatz "><sup>2</sup> Prima della perquisizione, al possessore degli oggetti, dei documenti e degli atti o al detentore delle informazioni deve essere data l’opportunità di pronunciarsi sul contenuto della perquisizione. Il detentore delle informazioni deve collaborare alle operazioni di localizzazione e identificazione degli oggetti, dei documenti e degli atti. </p>
<p class="absatz "><sup>3</sup> Il possessore o il detentore delle informazioni deve assumersi le spese che risultano per lui dalle misure coercitive.</p>
</div></article><article id="art_8"><a name="a8"></a><h6 class="heading " role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Esecuzione semplificata</a>
</h6>
<div class="collapseable">
<p class="absatz "><sup>1</sup> Se acconsente a fornire le informazioni all’autorità sudafricana, la persona interessata ne informa per scritto l’AFC. Questo consenso è irrevocabile.</p>
<p class="absatz "><sup>2</sup> L’AFC constata per scritto il consenso e chiude la procedura con la trasmissione delle informazioni alla competente autorità sudafricana.</p>
<p class="absatz "><sup>3</sup> Se il consenso riguarda solo una parte delle informazioni, i rimanenti oggetti, documenti e atti vengono procurati conformemente agli articoli 5–7 e trasmessi con decisione finale all’autorità sudafricana.</p>
</div></article><article id="art_9"><a name="a9"></a><h6 class="heading " role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Chiusura della procedura</a>
</h6>
<div class="collapseable">
<p class="absatz "><sup>1</sup> L’AFC emette una decisione finale motivata. Vi si pronuncia sull’esistenza di una frode fiscale e decide in merito alla trasmissione di oggetti, documenti e atti alla competente autorità sudafricana.</p>
<p class="absatz "><sup>2</sup> La decisione è notificata alla persona interessata per il tramite del suo mandatario autorizzato a ricevere le notificazioni.</p>
<p class="absatz "><sup>3</sup> Se non è stato designato un mandatario autorizzato a ricevere le notificazioni, la notificazione avviene mediante pubblicazione nel Foglio federale.</p>
<p class="absatz "><sup>4</sup> Una volta che la decisione finale è passata in giudicato, le informazioni trasmesse alla competente autorità sudafricana possono essere utilizzate dall’AFC.</p>
</div></article><article id="art_10"><a name="a10"></a><h6 class="heading " role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Rimedi giuridici</a>
</h6>
<div class="collapseable">
<p class="absatz "><sup>1</sup> La decisione finale dell’AFC in merito alla trasmissione delle informazioni può essere impugnata conformemente alle disposizioni generali della procedura federale.</p>
<p class="absatz "><sup>2</sup> Anche il detentore delle informazioni è legittimato a ricorrere, per quanto faccia valere interessi propri.</p>
<p class="absatz "><sup>3</sup> Ogni decisione anteriore alla decisione finale, compresa quella riguardante misure coercitive, è immediatamente esecutiva e può essere impugnata solo con la decisione finale.</p>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">Sezione 3:  Entrata in vigore</a>
</h1>
<div class="collapseable"><article id="art_11"><a name="a11"></a><h6 class="heading " role="heading">
<span class="display-icon"></span><span class="external-link-icon"></span><a href="#art_11"><b>Art. 11</b></a>
</h6>
<div class="collapseable"><p class="absatz ">La presente ordinanza entra in vigore il 27 gennaio 2009.</p></div></article></div></section></main>
</div></body>
</html>
