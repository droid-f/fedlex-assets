<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-1989-1376_1376_1376-19890516-it-docx</title>
</head>
<body><div id="lawcontent">
<div id="preface">
<!--0.975.241.8 --><p class="srnummer">0.975.241.8 </p>
<p> RU <b>1989</b> 1376</p>
<p>Traduzione<i><sup><a href="#fn-d1148e15">1</a></sup></i></p>
<?del-struct abstand4pt><?del-struct abstand4pt><h1 class="erlasstitel">Accordo<br>tra la Confederazione Svizzera e la Repubblica Popolare Ungherese concernente la promozione e la reciproca protezione degli investimenti</h1>
<?del-struct abstand18pt><p>Concluso il 5 ottobre 1988</p>
<p>Entrato in vigore con scambio di note il 16 maggio 1989</p>
<p> (Stato 16  maggio 1989)</p>
<div class="footnotes"><p id="fn-d1148e15"><sup>1</sup> Dal testo originale francese.</p></div>
</div>
<div id="preamble">
<h5>Preambolo</h5>
<?del-struct abstand4pt><p>Il Governo della Confederazione Svizzera<br>e<br>il Governo della Repubblica Popolare Ungherese,</p>
<p>animati dal desiderio di rafforzare la cooperazione economica nel reciproco interesse dei due Stati,</p>
<p>nell’intento di creare e mantenere condizioni favorevoli agli investimenti effettuati da investitori di una delle Parti contraenti sul territorio dell’altra,</p>
<p>riconoscendo la necessità di incoraggiare e di proteggere gli investimenti esteri per promuovere la prosperità economica dei due Stati,</p>
<p>hanno convenuto quanto segue:</p>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Definizioni </a>
</h6>
<div class="collapseable"> <p>Ai fini del presente Accordo:</p>
<dl>
<dt>(1)</dt>
<dd>Il termine «investitore» designa, per quanto concerne ciascuna Parte con­traente:<dl>
<dt>a)</dt>
<dd>le persone fisiche che, ai sensi della legislazione di ciascuna Parte con­traente, hanno la cittadinanza di questo Stato;</dd>
<dt>b)</dt>
<dd>le persone giuridiche, comprese le società, le società registrate, le società di persone o altre organizzazioni costituite o organizzate in qual­siasi altra maniera conformemente alla legislazione di una delle Parti contraenti, che hanno sede ed attività economiche reali sul territorio di questa Parte;</dd>
<dt>c)<sup><a href="#fn-d1148e74">2</a></sup>
</dt>
<dd>le persone giuridiche, costituite secondo la legislazione di un Paese terzo, controllate direttamente o indirettamente da cittadini di una delle Parti con­traenti o da persone giuridiche che hanno sede ed attività economiche reali sul territorio di detta Parte.</dd>
</dl>
</dd>
<dt>(2)</dt>
<dd>Il termine «investimenti» designa gli averi di qualsiasi genere e in partico­lare:<dl>
<dt>a)</dt>
<dd>la proprietà di beni mobili e immobili, come anche tutti gli altri diritti reali come servitù, pegni mobiliari e immobiliari;</dd>
<dt>b)</dt>
<dd>le azioni, quote sociali e altre forme di partecipazione in una società;</dd>
<dt>c)</dt>
<dd>i crediti monetari e i diritti a qualsiasi prestazione con valore econo­mico;</dd>
<dt>d)</dt>
<dd>i diritti d’autore, diritti di proprietà industriale (brevetti, modelli d’utilità, disegni o modelli industriali, marchi di fabbrica o di commer­cio, marchi di servizio, nomi commerciali, indicazioni di provenienza), sapere tecnologico e clientela;</dd>
<dt>e)</dt>
<dd>le concessioni, comprese quelle di ricerca, di estrazione o di sfrutta­mento delle risorse naturali, come anche ogni altro diritto conferito per legge, contratto o decisione dell’autorità in applicazione della legge.</dd>
</dl>
</dd>
</dl>
<div class="footnotes"><p id="fn-d1148e74"><sup>2</sup> Vedere anche il prot. alla fine del presente acc.</p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Campo d’applicazione </a>
</h6>
<div class="collapseable"> <p>(1)  Il presente Accordo è applicabile agli investimenti effettuati da investitori di una Parte contraente sul territorio dell’altra Parte, conformemente alle leggi e ai regola­menti ivi vigenti, se questi investimenti sono vincolati ad un’attività economica e sono stati effettuati dopo il 31 dicembre 1972.</p>
<p>(2)  Il presente Accordo non pregiudica i diritti e gli obblighi delle Parti contraenti per quanto concerne gli investimenti che non rientrano nel suo campo d’applica­zione.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Promozione e ammissione degli investimenti </a>
</h6>
<div class="collapseable"> <p>(1)  Ogni Parte contraente promuove, nella misura del possibile, gli investimenti effettuati sul suo territorio dagli investitori dell’altra Parte e ammette questi investi­menti conformemente alle sue leggi e regolamenti.</p>
<p>(2)  Ogni Parte contraente che abbia ammesso un investimento sul proprio territorio rilascia, conformemente, alle proprie leggi e regolamenti, le autorizzazioni necessa­rie per detto investimento, compresa l’esecuzione di contratti di licenza o di assi­stenza tecnica, commerciale o amministrativa. Ogniqualvolta risulti necessario, ogni Parte contraente provvede a rilasciare le autorizzazioni richieste per le attività di consulenti o di altre persone qualificate di cittadinanza straniera.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a><sup><a href="#fn-d1148e123">3</a></sup><a href="#art_4"><b></b> <b></b>Protezione e trattamento degli investimenti </a>
</h6>
<div class="collapseable"> <p>(1)  Ogni Parte contraente protegge sul proprio territorio gli investimenti effettuati conformemente alle proprie leggi e regolamenti da investitori dell’altra Parte e non ostacola, con provvedimenti ingiustificati o discriminatori, la gestione, il manteni­mento, l’utilizzazione, il godimento, l’incremento, la vendita e all’occorrenza la liquidazione di tali investimenti.</p>
<p>(2)  Ogni Parte contraente assicura sul proprio territorio un trattamento giusto ed equo agli investimenti degli investitori dell’altra Parte. Questo trattamento non dev’essere meno favorevole di quello accordato da ogni Parte contraente agli inve­stimenti effettuati sul proprio territorio dai propri investitori o a quello accordato da ogni Parte contraente agli investimenti effettuati sul proprio territorio da investitori della nazione più favorita, se quest’ultimo trattamento è più favorevole.</p>
<p>(3)  Il trattamento della nazione più favorita non si applica ai privilegi che una Parte contraente accorda agli investitori di uno Stato terzo in virtù della sua partecipazione o della sua associazione a una zona di libero scambio a un’unione doganale od eco­nomica.</p>
<div class="footnotes"><p id="fn-d1148e123"><sup>3</sup>  Vedi anche il prot. alla fine del presente acc.</p></div>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Rimpatrio e trasferimento </a>
</h6>
<div class="collapseable"> <p>Ogni Parte contraente, sul cui territorio gli investitori dell’altra Parte hanno effet­tuato investimenti, accorda il libero trasferimento dei pagamenti concernenti detti investimenti, in particolare:</p>
<dl>
<dt>a)</dt>
<dd>degli interessi, dividendi, benefici e altri redditi correnti;</dd>
<dt>b)</dt>
<dd>dei rimborsi di prestiti; </dd>
<dt>c)</dt>
<dd>degli importi destinati alla copertura dei costi relativi alla gestione degli investimenti;</dd>
<dt>d)</dt>
<dd>degli emolumenti e altri pagamenti derivanti dai diritti enumerati nell’articolo 1 capoverso (2) lettere c), d) ed e) del presente Accordo;</dd>
<dt>e)</dt>
<dd>degli apporti supplementari di capitali necessari al mantenimento o allo svi­luppo degli investimenti;</dd>
<dt>f)</dt>
<dd>del ricavo della vendita o della liquidazione parziale o totale di un investi­mento, compresi eventuali plusvalori.</dd>
</dl>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Espropriazione e compensazione </a>
</h6>
<div class="collapseable"> <p>(1)  Nessuna Parte contraente prende provvedimenti di espropriazione, nazionalizza­zione o altri provvedimenti di natura o efficacia analoga, diretti o indiretti, contro investimenti effettuati da investitori dell’altra Parte, eccetto che tali provvedimenti siano di interesse pubblico e non discriminatori, siano osservate le prescrizioni legali e sia previsto il pagamento di un indennizzo effettivo ed adeguato. L’importo dell’indennizzo, interessi compresi, sarà fissato in moneta d’origine e pagato senza indugio all’avente diritto, indipendentemente dal suo luogo di residenza o di domi­cilio.</p>
<p>(2)  Gli investitori di una delle Parti contraenti i cui investimenti dovessero subire perdite in seguito a guerre o a qualsiasi altro conflitto armato, rivoluzione, stato d’emergenza o rivolta nel territorio dell’altra Parte, beneficiano, da parte di quest’ultima, di un trattamento conforme all’articolo 4 capoverso (2) del presente Accordo per quanto concerne la restituzione, l’indennizzo, la compensazione o ogni altra pertinente contropartita.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Condizioni più favorevoli </a>
</h6>
<div class="collapseable"> <p>Le condizioni esistenti o future convenute da una delle Parti contraenti con un inve­stitore dell’altra Parte, se prevedono di accordare all’investitore un trattamento più favorevole di quello stipulato nel presente Accordo, prevalgono.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Surrogazione </a>
</h6>
<div class="collapseable"> <p>Ove una delle Parti contraenti abbia accordato una garanzia finanziaria contro i rischi non commerciali a un investimento effettuato da un investitore sul terri­torio dell’altra Parte, quest’ultima riconosce i diritti della prima Parte in virtù del princi­pio di surrogazione nei diritti dell’investitore se un pagamento è stato effettuato in virtù di questa garanzia ad opera della prima Parte.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Composizione delle controversie tra le Parti contraenti </a>
</h6>
<div class="collapseable"> <p>(1)  Qualsiasi controversia tra le Parti contraenti in merito all’interpretazione o all’applicazione delle disposizioni del presente Accordo sarà composta in via diplo­matica.</p>
<p>(2)  Se le due Parti contraenti non giungono a un’intesa entro dodici mesi, la contro­versia, a richiesta dell’una o dell’altra Parte, è sottoposta a un tribunale arbitrale tri­membre. Ogni Parte contraente designa un arbitro. I due arbitri così designati coop­tano il presidente, che dev’essere cittadino di uno Stato terzo.</p>
<p>(3)  Se una Parte contraente non designa il suo arbitro né da seguito all’invito rivol­tole dall’altra Parte di procedere alla designazione entro due mesi, l’arbitro, a richie­sta di quest’ultima Parte, è designato dal Presidente della Corte internazionale di Giustizia.</p>
<p>(4)  Se i due arbitri non possono convenire sulla scelta del presidente entro due mesi dalla loro designazione, questi, a richiesta dell’una o dell’altra Parte contraente, è nominato dal Presidente della Corte internazionale di Giustizia.</p>
<p>(5)  Se, nei casi di cui ai capoversi (3) e (4) del presente articolo, il Presidente della Corte internazionale di Giustizia è impedito di esercitare il mandato o è cittadino di una Parte contraente, le nomine sono fatte dal Vicepresidente o, se questi è impedito o è cittadino di una Parte contraente, dal membro più anziano della Corte che non sia cittadino di una Parte contraente.</p>
<p>(6)  Salvo disposizione contraria delle Parti contraenti, il tribunale stabilisce la pro­pria procedura.</p>
<p>(7)  I lodi sono definitivi e vincolano le Parti contraenti.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Composizione delle controversie tra una Parte contraente e un investitore dell’altra Parte contraente </a>
</h6>
<div class="collapseable"> <p>(1)  Onde trovare una soluzione alle controversie relative agli investimenti tra una Parte contraente e un investitore dell’altra Parte, restando impregiudicato l’articolo 9 del presente Accordo (Composizione delle controversie tra le Parti contraenti), ver­ranno avviate consultazioni tra le Parti interessate. </p>
<p>(2)  Se queste consultazioni non sfociano in un’intesa nel termine di sei mesi, le parti in causa possono procedere come segue:</p>
<dl>
<dt>a)</dt>
<dd>Una controversia concernente l’articolo 6 del presente Accordo sarà sottopo­sta, a richiesta dell’investitore, al Centro internazionale per la composi­zione delle controversie relative agli investimenti, istituito dalla Convenzione di Washington del 18 marzo 1965<sup><a href="#fn-d1148e234">4</a></sup>) per la composizione delle controversie relative agli investimenti fra Stati e cittadini d’altri Stati.</dd>
<dt>b)</dt>
<dd>Una controversia non contemplata dal capoverso (2) lettera a) del presente articolo sarà sottoposta, se così ne convengono le due parti in causa, al Cen­tro internazionale per la composizione delle controversie relative agli inve­stimenti.</dd>
</dl>
<p>(3)  Se le parti in causa non riuscissero ad accordarsi circa la conciliazione o l’arbitrato quale procedura più appropriata, la scelta spetterà all’investitore. La Parte contraente in causa non può, in nessun momento nel corso della procedura di com­posizione o dell’esecuzione della sentenza, eccepire che l’investitore abbia riscosso, in virtù di un contratto di assicurazione, un indennizzo totale o parziale per il danno subito.</p>
<p>(4)  Una società incorporata o costituita conformemente alle leggi in vigore sul ter­ritorio della Parte contraente, se controllata prima del nascere della controversia da cittadini o da società dell’altra Parte contraente, è considerata, ai sensi della Con­venzione di Washington e conformemente al suo articolo 25 (2) (b), una società di quest’ultima Parte contraente.</p>
<div class="footnotes"><p id="fn-d1148e234"><sup>4</sup>  <a href="https://fedlex.data.admin.ch/eli/cc/1989/641_641_641/20160303">RS <b>0.975.1</b></a></p></div>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> <b></b>Rispetto degli impegni </a>
</h6>
<div class="collapseable"> <p>Ogni Parte contraente assicura in ogni momento il rispetto degli impegni da essa assunti nei confronti degli investimenti effettuati dagli investitori dell’altra Parte.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Disposizioni finali </a>
</h6>
<div class="collapseable"> <p>(1)  Il presente Accordo entrerà in vigore il giorno in cui i due Governi si saranno reciprocamente notificato l’adempimento delle rispettive prescrizioni costituzionali inerenti alla conclusione e alla messa in vigore degli accordi internazionali e rimarrà in vigore per dieci anni. Esso sarà tacitamente rinnovato ogni cinque anni, alle stesse condizioni, fintantoché una Parte contraente non l’avrà denunciato per scritto con preavviso di sei mesi.</p>
<p>(2)  In caso di denuncia, le disposizioni degli articoli da 1 a 11 rimarranno applica­bili per altri dieci anni agli investimenti fatti prima della denuncia.</p>
<p>Fatto a Berna, il 5 ottobre 1988, in due originali, nelle lingue francese, ungherese e inglese, ogni testo facente ugualmente fede.</p>
<p></p>
<div class="table"><table border="1"><tr>
<td>
<p>Per il<br>Consiglio federale svizzero:</p>
<p>Silvio Arioli</p>
</td>
<td>
<p>Per il Governo<br>della Repubblica Popolare Ungherese:</p>
<p>András Patkó</p>
</td>
</tr></table></div>
</div></article><section id="lvl_d784e16"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#lvl_d784e16">Protocollo </a>
</h1>
<div class="collapseable">
<p>Firmando l’Accordo tra la Confederazione Svizzera e la Repubblica Popolare Ungherese concernente la promozione e la reciproca protezione degli investi­menti, i plenipotenziari sottoscritti hanno inoltre convenuto le seguenti disposi­zioni che saranno parte integrante dell’Accordo.</p>
<section id="lvl_d784e16/lvl_d784e17"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_d784e16/lvl_d784e17"><i>Ad Art. 1</i> </a>
</h2>
<div class="collapseable"><dl>
<dt>a)</dt>
<dd>Un investitore di cui all’articolo 1 capoverso (1) lettera c) può essere solle­citato a fornire la prova di tale controllo onde essere riconosciuto, dalla Parte contraente sul cui territorio è stato o sarà effettuato l’investimento, quale investitore dell’altra Parte contraente. </dd>
<dt>b)</dt>
<dd>Gli investitori di cui all’articolo 1 capoverso (1) lettera c) non possono far valere rivendicazioni ai sensi dell’articolo 6 del presente Accordo se è stato pagato un indennizzo in virtù di un’analoga disposizione di un altro accordo di protezione degli investimenti concluso dalla Parte contraente sul cui ter­ritorio è stato effettuato l’investimento.</dd>
</dl></div></section><section id="lvl_d784e16/lvl_d784e18"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#lvl_d784e16/lvl_d784e18"><i>Ad Art. 4</i> </a>
</h2>
<div class="collapseable">
<dl>
<dt>a)</dt>
<dd>Resta inteso che il trattamento di cui al presente articolo deve essere accor­dato agli investimenti che rivestono la forma di una persona giuridica alla quale partecipano investitori delle due Parti contraenti.</dd>
<dt>b)</dt>
<dd>La qualità di membro di un’«unione economica» include la qualità di mem­bro del Consiglio di Mutua Assistenza Economica (CMAE).</dd>
</dl>
<p>Fatto a Berna, il 5 ottobre 1988, in due originali, nelle lingue francese, ungherese e inglese, ogni testo facente ugualmente fede.</p>
<p></p>
<div class="table"><table border="1"><tr>
<td>
<p>Per il<br>Consiglio federale svizzero:</p>
<p>Silvio Arioli</p>
</td>
<td>
<p>Per il Governo<br>della Repubblica Popolare Ungherese:</p>
<p>András Patkó</p>
</td>
</tr></table></div>
<p></p>
</div></section>
</div></section></main>
</div></body>
</html>
