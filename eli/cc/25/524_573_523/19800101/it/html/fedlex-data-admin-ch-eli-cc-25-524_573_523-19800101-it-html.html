<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-25-524_573_523-19800101-it-docx</title>
</head>
<body><div id="lawcontent">
<div id="preface">
<!--354.1--><p class="srnummer">354.1</p>
<h1 class="erlasstitel">Convenzione <br>concernente i trasporti di polizia</h1>
<?del-struct abstand18pt><p>del 23 giugno 1909 (Stato 1° gennaio 1980)</p>
</div>
<div id="preamble">
<p>Il Dipartimento federale di giustizia e polizia<i><sup><a href="#fn-d4001e20">1</a></sup></i><sup> <br></sup>e <br>le Direzioni di polizia di tutti i Cantoni<i><sup><a href="#fn-d4001e34">2</a></sup></i></p>
<p>hanno stipulato in merito ai trasporti di polizia la seguente convenzione.</p>
<div class="footnotes">
<p id="fn-d4001e20"><sup>1</sup><sup> </sup>Autorizzato dal CF ad aderire alla presente conv. secondo il n. 2 del DCF del 23 giu. 1909 (CS <b>1</b> 139).</p>
<p id="fn-d4001e34"><sup>2</sup><sup> </sup>Il Canton Giura ha aderito alla conv. con effetto dal 1° gen. 1980 (<a href="https://fedlex.data.admin.ch/eli/oc/1980/166_166_166">RU <b>1980</b> 166</a>).</p>
</div>
</div>
<main id="maintext"><article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>§ 1</b></a><sup><a href="#fn-d4001e50">3</a></sup><a href="#art_1"> </a>
</h6>
<div class="collapseable">
<p><sup>1</sup> Al novero dei trasporti di polizia di cui alla presente convenzione appartengono tutti i trasporti ordinati dalla polizia, compresi i trasporti d’indigenti, sani o malati, rimandati o rimpatriati da un Cantone all’altro (Cantone d’origine) o all’estero, oppure dall’estero al Cantone d’origine svizzero.</p>
<p><sup>2</sup> Rimangono riservate le disposizioni del regolamento sul trasporto degl’indigenti svizzeri a cura delle imprese svizzere di trasporto.</p>
<div class="footnotes"><p id="fn-d4001e50"><sup>3</sup><sup> </sup>Vedi anche il cap. 2 n. 20 e <i>28 </i>(Trasporti di polizia) e il cap. 4 n. 40 e <i>46 </i>(Indigenti) della Tariffa 630 delle imprese svizzere di trasporto, del 1° nov. 1964.</p></div>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>§ 2</b> </a>
</h6>
<div class="collapseable">
<p><sup>1</sup> L’autorità che ordina un trasporto di polizia provvede:</p>
<dl>
<dt>a.</dt>
<dd>a che la persona da trasportare sia prima riconosciuta trasportabile e resa eventual­mente tale, esente cioè da malattie cutanee e da insetti, e con­venientemente vestita;</dd>
<dt>b.</dt>
<dd>a che la sua identità sia possibilmente accertata;</dd>
<dt>c.</dt>
<dd>a che le sue carte di legittimazione e i suoi effetti vengano aggiunti al trasporto.</dd>
</dl>
<p><sup>2</sup> Ogni trasporto di polizia, scortato o no, dev’essere accompagnato da un ordine di trasporto steso secondo un formulario uniforme.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>§ 3</b> </a>
</h6>
<div class="collapseable">
<p>Riguardo alla ripartizione delle spese di viaggio, i trasporti di polizia ordinati dai Cantoni si dividono in tre categorie:</p>
<p>I.  Le spese di trasporto sono sopportate dal <i>Cantone destinatario</i>:</p>
<dl>
<dt>a.</dt>
<dd>quando la persona trasportata sia stata da lui richiesta o debba essere da lui penalmente processata;</dd>
<dt>b.</dt>
<dd>quando attinenti svizzeri, sani o malati, espulsi o rimandati dall’estero, giungano al confine, e vengano di là diretti al loro Cantone d’origine.</dd>
</dl>
<p>II.  Le spese di trasporto delle persone, sane o malate, rimandate o rimpatriate dalla Svizzera all’estero, sono sopportate dalla <i>Confederazione</i>.</p>
<p>III.  Le spese degli altri trasporti sono a carico del <i>Cantone speditore</i>. Apparten­gono, fra altri, a questa categoria tutti i rimpatri d’indigenti svizzeri, sani o malati, dal Cantone di dimora o di domicilio in quello d’origine.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>§ 4</b> </a>
</h6>
<div class="collapseable">
<p><sup>1</sup> La spedizione dei trasporti di polizia viene eseguita, senza previo pagamento di tasse e in base a una legittimazione<sup><a href="#fn-d4001e128">4</a></sup>, dalle amministrazioni ferroviarie che ne pre­sentano in seguito il conto alle autorità cantonali di polizia.</p>
<p><sup>2</sup> e <sup>3</sup> …<sup><a href="#fn-d4001e139">5</a></sup></p>
<p><sup>4</sup> Le autorità di polizia sono sole competenti a rilasciare buoni di trasporto.<sup><a href="#fn-d4001e147">6</a></sup> </p>
<div class="footnotes">
<p id="fn-d4001e128"><sup>4</sup><sup> </sup>Nuova denominazione giusta i cap. 2 (Trasporti di polizia) e 4 (Indigenti) della Tariffa 630 delle imprese svizzere di trasporto, del 1° nov. 1964.</p>
<p id="fn-d4001e139"><sup>5</sup><sup> </sup>Privi d’oggetto.</p>
<p id="fn-d4001e147"><sup>6</sup><sup> </sup>Ora sono competenti a concedere le legittimazioni, che comprendono anche i buoni di trasporto, gli Uffici autorizzati giusta i cap. 2 n. 28 (Trasporti di polizia) e 4 n. 46  (Indigenti) della Tariffa 630 delle imprese svizzere di trasporto, del 1° nov. 1964.</p>
</div>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>§ 5</b> </a>
</h6>
<div class="collapseable">
<p><sup>1</sup> Il conto di tutti i buoni di trasporto utilizzati sulla intera rete ferroviaria svizzera viene trasmesso ogni mese dal controllo degl’introiti delle ferrovie federali in Berna ai Cantoni; i trasporti di cui alla I<sup>a</sup> categoria (salvo però il ritorno della scorta, vedi § 6 cpv. 2 e 3), saranno posti in conto al Cantone destinatario, tutti gli altri al Canto­ne speditore. Serviranno da documenti giustificativi i buoni di trasporto utiliz­zati. L’ammontare dei conti rispettivi dev’essere versato alla Cassa principale delle Strade ferrate federali<sup><a href="#fn-d4001e164">7</a></sup> in Berna entro il termine di un mese dalla trasmissione dei conti stessi. Le Strade ferrate federali<sup><a href="#fn-d4001e174">8</a></sup> s’incaricano di regolare i conti colle altre imprese svizzere di ferrovie e di battelli a vapore.</p>
<p><sup>2</sup> Gli uffici contabili dei Cantoni sono le direzioni cantonali di polizia.</p>
<p><sup>3</sup> Per i trasporti di cui alla II<sup>a</sup> categoria incombenti alla Confederazione, i Cantoni ne trasmettono il conto ogni tre mesi, con i documenti giustificativi, al Dipartimento federale di giustizia e polizia.</p>
<p><sup>4</sup> Ove un individuo, non detenuto, rimandato all’estero, sia in grado di pagare in tutto o in parte le spese di trasporto, il Cantone speditore dedurrà dal conteggio col Dipartimento federale di giustizia e polizia, la somma di cui potè venir rimborsato.</p>
<div class="footnotes">
<p id="fn-d4001e164"><sup>7</sup><sup> </sup>Ora: Ferrovie federali svizzere, conformemente all’art. 1 della LF del 13 giu. 1944  (<a href="https://fedlex.data.admin.ch/eli/cc/1998/2847_2847_2847/20200701">RS <b>742.31</b></a>).</p>
<p id="fn-d4001e174"><sup>8</sup><sup> </sup>Ora: Ferrovie federali svizzere, conformemente all’art. 1 della LF del 13 giu. 1944  (<a href="https://fedlex.data.admin.ch/eli/cc/1998/2847_2847_2847/20200701">RS <b>742.31</b></a>).</p>
</div>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>§ 6</b> </a>
</h6>
<div class="collapseable">
<p><sup>1</sup> Se il trasporto è scortato, le spese della scorta vanno nella I<sup>a</sup> categoria (§ 3 qui sopra) a carico del Cantone destinatario, nella II<sup>a</sup> categoria a carico della Confedera­zione e nella III<sup>a</sup> categoria a carico del Cantone speditore. Un trasporto non sarà scortato se non quando ciò appaia necessario a causa del carattere pericoloso o dello stato della persona da tra­sportare (giovinezza, vecchiaia, infermità, malattia). Per ogni singolo caso, la necessità della scorta sarà giustificata, per iscritto, all’atto della produzione del conto delle spese.<sup><a href="#fn-d4001e210">9</a></sup> </p>
<p><sup>2</sup> Le riduzioni di tassa accordate alle scorte in conformità delle prescrizioni concer­nenti i trasporti di polizia sulle ferrovie svizzere, si applicano anche al personale accompagnante tutti i trasporti di polizia a’ sensi del § 1 della presente convenzione, quindi anche agl’infermieri ed alle infermiere. …<sup><a href="#fn-d4001e224">10</a></sup></p>
<p><sup>3</sup> Il Cantone speditore trasmette, per la 1<sup>a</sup> categoria al Cantone destinatario e per II<sup>a</sup> categoria alla Confederazione, il conto delle spese di scorta, che comprende:</p>
<dl>
<dt>1.</dt>
<dd>un’indennità di via (per l’andata) in ragione di 20 centesimi per ogni chilo­metro per i primi trenta chilometri di ferrovia e di percorso in automobile, di 10 cente­simi per ogni chilometro successivo e di 60 centesimi per ogni chilometro per­corso a piedi, al minimo 4 franchi, al massimo 24 franchi.<sup><a href="#fn-d4001e241">11</a></sup>
</dd>
<dt>Se una scorta deve ricondurre al luogo di partenza la persona trasportata, opu­re se deve condurvi un’altra persona, l’ammontare minimo dell’in­dennità di via è di 6 franchi, se il ritorno, per motivi ufficiali, si protrae in modo tale che la scorta deve prendere un pasto principale all’esterno. Se la protrazione la co­stringe a prendere due pasti principali, l’ammontare minimo dell’in­dennità di via è di franchi 9, 75. Il tempo d’attesa dev’essere con­fermato dall’autorità competente del luogo nel quale è avvenuta la protrazio­ne;<sup><a href="#fn-d4001e249">12</a></sup>
</dt>
<dd></dd>
<dt>2.</dt>
<dd>nel caso di pernottazione della scorta, un’indennità di alloggio di 12 franchi per ogni notte;<sup><a href="#fn-d4001e258">13</a></sup> </dd>
<dt>3.<sup><a href="#fn-d4001e267">14</a></sup>
</dt>
<dd>le spese di viaggio di andata e di ritorno, alla metà del prezzo del biglietto ordinario di prima o di seconda classe.</dd>
<dt>Le autorità devono fissare i trasporti a un’ora tale che la scorta sia in grado, nel limite del possibile, di ritornare alla stazione di partenza il giorno stesso in cui il trasporto viene effettuato.</dt>
<dd>
<br>Il conto viene trasmesso di volta in volta per ogni singolo caso.<sup><a href="#fn-d4001e279">15</a></sup>
</dd>
</dl>
<div class="footnotes">
<p id="fn-d4001e210"><sup>9</sup><sup> </sup>L’ultimo periodo è stato introdotto dall’allegato al DCF del 17 dic. 1935 (<a href="https://fedlex.data.admin.ch/eli/oc/51/813_825_997">RU <b>51</b> 997</a>).</p>
<p id="fn-d4001e224"><sup>10</sup><sup> </sup>Periodo abrogato (cap. 2 – Trasporti di polizia – della Tariffa 630 delle imprese svizzere di trasporto, del 1° nov. 1964).</p>
<p id="fn-d4001e241"><sup>11</sup><sup> </sup>Nuovo testo giusta l’ordinamento provvisorio stabilito dal DFGP, d’intesa con le Direzioni cantonali di polizia, il 1° ago. 1942. Nuovo ammontare delle indennità giusta la circolare del DFGP del 23 mar. 1965.</p>
<p id="fn-d4001e249"><sup>12</sup><sup> </sup>Comma introdotto dall’ordinamento provvisorio stabilito dal DFGP, d’intesa con le direzioni cantonali di polizia, il 1° ago. 1942. Nuovo ammontare dell’indennità giusta la circolare della Direzione federale di polizia del 1° dic. 1953.</p>
<p id="fn-d4001e258"><sup>13</sup><sup> </sup>Nuovo ammontare dell’indennità giusta la circolare della Divisione federale di polizia del 1° dic. 1953.</p>
<p id="fn-d4001e267"><sup>14</sup><sup> </sup>Nuovo testo (cap. 2 – Trasporti di polizia – della Tariffa 630 delle imprese svizzere di trasporto, del 1° nov. 1964).</p>
<p id="fn-d4001e279"><sup>15</sup><sup> </sup>Nuovo testo giusta l’allegato al DCF del 17 dic. 1935 (<a href="https://fedlex.data.admin.ch/eli/oc/51/813_825_997">RU <b>51</b> 997</a>).</p>
</div>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>§ 7</b> </a>
</h6>
<div class="collapseable">
<p><sup>1</sup> I trasporti di polizia vengono ordinati ed effettuati direttamente dal luogo di par­tenza a quello di destinazione. Conseguentemente i buoni di trasporto saranno rila­sciati dal luogo di partenza per tutto il tragitto.</p>
<p><sup>2</sup> Si considera come luogo di destinazione:</p>
<dl>
<dt>a.</dt>
<dd>per i rimandi di attinenti svizzeri al loro comune d’origine, il capoluogo del dis­tretto in cui questo comune si trova, oppure una stazione ferroviaria indicata nell’ordine di trasporto come luogo di consegna, d’intesa col Cantone destina­tario;</dd>
<dt>b.</dt>
<dd>per i rimandi di stranieri, la stazione designata all’uopo;</dd>
<dt>c.</dt>
<dd>per le persone ricercate o requisite dalla polizia, la sede dell’autorità requirente o, eventualmente, una stazione di consegna nel singolo caso specialmente convenuta.</dd>
</dl>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>§ 8</b> </a>
</h6>
<div class="collapseable"><p>Quando la consegna del trasportato al confine od al luogo di destinazione incontri difficoltà, l’autorità speditrice è tenuta a riprenderlo a proprie spese.</p></div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>§ 9</b> </a>
</h6>
<div class="collapseable">
<p><sup>1</sup> Lo sbarco (trasbordo) di un trasporto da un treno sopra un altro (o sopra un battello a vapore) dev’essere eseguito a cura degli organi di polizia del Cantone in cui si trova la stazione di sbarco, senza che si possa pretendere per esso alcuna indennità. Per facilitare questo servizio i treni che trasportano individui non scortati sono limi­tati, di regola, a quattro per giorno in ogni direzione. Ogni qualvolta si tratti d’intro­durre un nuovo orario, le amministrazioni ferroviarie indicheranno alle autorità can­tonali di polizia i treni di questa specie che interessano il loro territorio.</p>
<p><sup>2</sup> Rimangono ferme le disposizioni speciali relative al traffico lungo le linee su cui circolano vetture per i trasporti di polizia.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>§ 10</b> </a>
</h6>
<div class="collapseable"><p>La persona da trasportare dev’essere nutrita prima della partenza ed anche durante il viaggio, se questo è lungo, nelle stazioni importanti, a cura dei rispettivi posti di polizia. Ove il trasporto non possa essere effettuato in un sol giorno, la persona tra­sportata sarà alloggiata durante il viaggio (di regola nel capoluogo del Cantone o del distretto) e nutrita con cibi caldi la sera e al domani mattina. Nelle stazioni di sussi­stenza e d’alloggio si dovrà poter disporre occorrendo, di assistenza e cura medica.</p></div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>§ 11</b> </a>
</h6>
<div class="collapseable">
<p><sup>1</sup> I Cantoni interessati presenteranno ogni tre mesi al Dipartimento federale di giustizia e polizia la distinta delle spese di sussistenza, ed eventualmente di alloggio e assistenza medica dei trasporti della I<sup>a</sup>, II<sup>a</sup> e III<sup>a</sup> categoria. Il Dipartimento esamina la distinta, riparti­sce la totalità delle spese fra tutti i Cantoni partecipanti alla presente convenzione, in pro­porzione della popolazione rispettiva, e stabilisce il conteggio generale.</p>
<p><sup>2</sup> Per la cooperazione del personale di polizia alla sussistenza ed all’alloggio dei tra­sportati non si può mettere in conto alcuna indennità.</p>
</div></article><article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>§ 12</b> </a>
</h6>
<div class="collapseable">
<p><sup>1</sup> Per i trasporti effettuati sul territorio di un solo Cantone, questo non può iscrivere nel conto intercantonale di sussistenza le spese di sussistenza durante il viaggio ed eventualmente di alloggio e d’assistenza medica.</p>
<p><sup>2</sup> Ove si tratti di trasporti ordinati dalla Confederazione, il Cantone che ne è incari­cato deve pagare in contanti, per conto del Dipartimento federale di giustizia e polizia, le spese di sussistenza durante il viaggio, di alloggio e d’assistenza medica.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>§ 13</b> </a>
</h6>
<div class="collapseable">
<p><sup>1</sup> Le stazioni di sussistenza e d’alloggio saranno designate dal Dipartimento federale di giustizia e polizia, udite le direzioni cantonali di polizia.</p>
<p><sup>2</sup> Ogni pasto durante il viaggio, così come ogni alloggio fornito ad una persona tra­sportata sarà annotato sull’ordine di trasporto mediante apposizione del bollo locale della stazione rispettiva; per i pasti durante il viaggio si adoprerà un bollo rotondo, per l’alloggio (con sussistenza) un bollo quadrangolare.</p>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>§ 14</b> </a>
</h6>
<div class="collapseable">
<p>Per i <i>trasporti ordinati dalle autorità federali</i> (estradizioni, espulsioni dal territorio della Confederazione, trasporti in transito) i Cantoni presentano il relativo conto in ogni singolo caso al Dipartimento federale di giustizia e polizia. Questo conto com­prende:</p>
<dl>
<dt>1.</dt>
<dd>le spese di viaggio (vedi § 4 cpv. 3);</dd>
<dt>2.</dt>
<dd>le spese di scorta secondo la tariffa stabilita nel § 6 capoverso 3;</dd>
<dt>3.</dt>
<dd>le spese di sussistenza, di alloggio e d’assistenza medica durante il viaggio (vedi § 12 cpv. 2).</dd>
</dl>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>§ 15</b> </a>
</h6>
<div class="collapseable"><p>I trasporti saranno, se appena fattibile, organizzati per modo che possano compiersi in un sol giorno. Non devono giungere a destinazione o alla stazione d’alloggio do­po le 8 di sera. Non si effettueranno trasporti di polizia, nei giorni di domenica, di Capo d’anno, del Venerdì Santo, dell’Ascensione, nè del Natale.</p></div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>§ 16</b> </a>
</h6>
<div class="collapseable">
<p>Le persone di sesso femminile non devono essere trasportate in cella con uomini. Ove non si possa assegnar loro una cella speciale, saranno trasportate in vetture di III<sup>a</sup><sup><a href="#fn-d4001e419">16</a></sup> classe e scortate, occorrendo, da agenti di polizia in civile. Rimane riservato il trasporto in comune di coniugi e di genitori coi propri figli.</p>
<div class="footnotes"><p id="fn-d4001e419"><sup>16</sup><sup> </sup>Ora: di II<sup>a</sup> classe (Foglio ferroviario ufficiale del 2 mag. 1956, Com. n. 244, pag. 283).</p></div>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>§ 17</b> </a>
</h6>
<div class="collapseable"><p>Gli organi di polizia veglieranno a che le celle di trasporto ed eventualmente le vet­ture speciali di trasporto, nonchè i locali adibiti all’alloggio od all’arresto delle per­sone trasportate siano in buono stato, puliti e, se fa freddo, riscaldati.</p></div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>§ 18</b> </a>
</h6>
<div class="collapseable"><p>Gli ordini di trasporto eseguiti saranno conservati nel luogo di destinazione del tra­sporto per un anno a disposizione degli uffici di controllo della Confederazione e dei Cantoni. Tostochè il trasporto sia giunto a destinazione, una ricevuta staccata dal formulario sarà immediatamente ritornata all’autorità speditrice; per i trasporti scor­tati, la ricevuta verrà consegnata alla scorta.</p></div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>§ 19</b> </a>
</h6>
<div class="collapseable"><p>Il Dipartimento federale di giustizia e polizia esercita il controllo generale sui tra­sporti di polizia. Esso decide sulle divergenze e sui reclami a cui potesse dar luogo l’applicazione della presente convenzione.</p></div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>§ 20</b> </a>
</h6>
<div class="collapseable"><p>La presente convenzione è conchiusa sotto riserva di ratificazione da parte delle competenti autorità federali e cantonali.</p></div></article><article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>§ 21</b> </a>
</h6>
<div class="collapseable"><p>Il Consiglio federale fisserà la data dell’entrata in vigore di questa convenzione.</p></div></article><article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>§ 22</b> </a>
</h6>
<div class="collapseable">
<p>La presente convenzione può essere denunciata dalle Parti contraenti alla fine d’ogni anno e la denuncia avrà effetto un anno dopo questo termine.</p>
<p>Data dell’entrata in vigore: 1° gennaio 1910<sup><a href="#fn-d4001e477">17</a></sup></p>
<p></p>
<div class="footnotes"><p id="fn-d4001e477"><sup>17</sup><sup> </sup>DCF del 25 set. 1909, non pubblicato nella RU.</p></div>
</div></article></main>
</div></body>
</html>
