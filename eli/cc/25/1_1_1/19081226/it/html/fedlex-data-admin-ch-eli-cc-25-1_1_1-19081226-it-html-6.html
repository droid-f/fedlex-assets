<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.742.140.27 --><p class="srnummer ">0.742.140.27 </p>
<p class="ref "><sup> </sup>CS <b>13</b> 224</p>
<p class="absatzkurs man-font-style-italic man-space-before-4 ">Traduzione</p>
<h1 class="erlasstitel botschafttitel ">Accordo con l<span class="man-font-weight-normal">’</span>Italia<br>concernente i lavori militari nella galleria<br>del Sempione</h1>
<p class="erlasssubtitel man-space-before-0 ">(Scambio di note 17 novembre/26 dicembre 1908)</p>
<p class="erlassdatum man-space-before-3 "> (Stato 26 dicembre 1908)</p>
</div>
<div id="preamble"><div></div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p class="absatz man-space-before-4 ">Il personale dell’amministrazione civile e militare a cui il Governo italiano affiderà lo studio, la preparazione e l’esecuzione di lavori di difesa militare è autorizzato, per un tempo illimitato, ad entrare liberamente e a soggiornare nella parte della galleria del Sempione situata sul territorio italiano sino alla frontiera politica, come pure allo sbocco sud di detta galleria. Nella parte italiana della galleria è pure concessa l’autorizzazione di deporre gli utensili che potessero occorrere per gli studi e i lavori in discorso; i depositi di questo genere dovranno essere collocati in guisa da non impedire in nessun modo l’esercizio della strada ferrata.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz man-space-before-4 ">Il personale italiano menzionato all’art. 1 sarà munito, dal Governo italiano, di una tessera speciale di legittimazione, firmata dal Ministro della guerra, o per suo ordine, dal Capo di Stato maggiore dell’armata o dal Comandante del 1° corpo d’armata.</p>
<p class="absatz man-space-before-4 ">Questa tessera di legittimazione sarà individuale per il personale incaricato dello studio, della direzione, della vigilanza e della contabilità dei lavori; essa potrà essere collettiva per gli operai addetti a questi lavori. Recandosi nella galleria, gli operai dovranno però sempre essere accompagnati da un capo‑squadra responsabile, munito di una tessera personale.</p>
<p class="absatz man-space-before-4 ">Le tessere di legittimazione sono valevoli per l’anno in corso e sono rinnovabili.</p>
<p class="absatz man-space-before-4 ">Devono essere presentate, a richiesta, agli agenti preposti all’esercizio della strada ferrata.</p>
<p class="absatz man-space-before-4 ">In virtù del diritto riservato al Governo italiano dall’art. 6 della Convenzione 16 maggio l903<sup><a href="#fn-d7e51" id="fnbck-d7e51">1</a></sup>, concernente la garanzia del segreto specialmente sulla natura dei lavori di cui si tratta, gli agenti svizzeri non potranno, per nessun pretesto, accompagnare o seguire il personale italiano nelle sue visite od operazioni nell’interno della galleria, salvo il caso in cui ne siano espressamente richiesti dal personale italiano stesso.</p>
<div class="footnotes"><p id="fn-d7e51"><sup><a href="#fnbck-d7e51">1</a></sup><sup></sup> Le disp. di questo art. sono inserite, nella presente Collezione sistematica, come capoversi quarto e quinto dell’art. 7 del Tratt. del 25 nov. 1895 (<a href="https://fedlex.data.admin.ch/eli/cc/16/794_745_811" target="_blank">RS <b>0.742.140.21</b></a>).</p></div>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz man-space-before-4 ">Il Governo svizzero e l’amministrazione delle Strade ferrate federali<sup><a href="#fn-d7e68" id="fnbck-d7e68">2</a></sup> sono esonerati da ogni responsabilità, in caso d’infortunio, verso ogni persona, munita di una tessera di legittimazione, stesa conforme alle precedenti prescrizioni, che si fosse introdotta o fermata nella galleria, eccettuato il caso in cui esistesse dolo o colpa da parte degli agenti svizzeri.</p>
<div class="footnotes"><p id="fn-d7e68"><sup><a href="#fnbck-d7e68">2</a></sup><sup></sup> Ora: «Ferrovie federali svizzere», conformemente all’art. 1 della LF del 23 giu. 1944 (<a href="https://fedlex.data.admin.ch/eli/cc/1998/2847_2847_2847" target="_blank">RS <b>742.31</b></a>).</p></div>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p class="absatz man-space-before-4 ">I lavori militari eseguiti dall’Italia dovranno conciliarsi con le esigenze dell’esercizio e della sua sicurezza e non incagliare il servizio regolare della vigilanza e della manutenzione della galleria. Salvo queste restrizioni, il Governo italiano conserva la maggiore libertà quanto al tempo, al modo d’esecuzione, all’estensione e alla posizione dei lavori di difesa nell’interno della galleria e al suo sbocco sud.</p>
<p class="absatz man-space-before-4 ">Lo Stato italiano è responsabile verso il Governo svizzero e l’amministrazione delle Strade ferrate federali<sup><a href="#fn-d7e87" id="fnbck-d7e87">3</a></sup> di tutti gli infortuni e danni che questi lavori potessero cagionare durante e dopo la loro costruzione.</p>
<div class="footnotes"><p id="fn-d7e87"><sup><a href="#fnbck-d7e87">3</a></sup><sup></sup> Ora: «Ferrovie federali svizzere», conformemente all’art. 1 della LF del 23 giu. 1944 (<a href="https://fedlex.data.admin.ch/eli/cc/1998/2847_2847_2847" target="_blank">RS <b>742.31</b></a>).</p></div>
</div></article></main>
</div></body>
</html>
