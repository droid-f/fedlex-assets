<!DOCTYPE HTML>
<!-- Generated by Aspose.Words for Java 20.7.0 --><html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2014-586-20140816-it-docx</title>
</head>
<body><div id="lawcontent">
<div id="preface">
<!--0.142.117.589 --><p class="srnummer">0.142.117.589 </p>
<p> RU <b>2014 </b>3371</p>
<p>Traduzione<i><sup><a href="#fn-d2058e15">1</a></sup></i></p>
<?del-struct abstand4pt><?del-struct abstand4pt><h1 class="erlasstitel">Accordo<br>di cooperazione in materia di migrazione<br>tra la Confederazione Svizzera e la Repubblica tunisina</h1>
<?del-struct abstand18pt><p>Concluso l’11 giugno 2012<br>Entrato in vigore mediante scambio di note il 16 agosto 2014</p>
<p> (Stato 16  agosto 2014)</p>
<div class="footnotes"><p id="fn-d2058e15"><sup>1</sup> Dal testo originale francese.</p></div>
</div>
<div id="preamble">
<p>La Confederazione Svizzera,<br>rappresentata dal Consiglio federale svizzero<br>e<br>la Repubblica tunisina,<br>rappresentata dal Governo della Repubblica tunisina,</p>
<p>di seguito denominate «Parti contraenti»;</p>
<p>considerando gli ottimi rapporti di amicizia e di cooperazione tra le Parti contraenti;</p>
<p>animate dal desiderio di potenziare un partenariato di mutuo vantaggio per lo sviluppo di ambo le Parti contraenti;</p>
<p>convinte che i flussi migratori contribuiscano all’avvicinamento dei popoli e che la gestione concertata di tali flussi rappresenti un fattore di sviluppo economico, sociale e culturale per i Paesi interessati;</p>
<p>riconoscendo che la protezione efficace dei diritti dei migranti è uno degli elementi principali della gestione della migrazione, per cui è necessario vigilare sull’applica­zione severa delle pertinenti disposizioni degli strumenti giuridici internazionali in materia di diritti dell’uomo, in particolare dei migranti, e garantire che la gestione della migrazione illegale o irregolare non pregiudichi i diritti dell’uomo;</p>
<p>animate dal desiderio di favorire la loro cooperazione nel quadro degli sforzi internazionali per la prevenzione della migrazione irregolare;</p>
<p>determinate ad adottare insieme le misure adeguate per lottare contro la migrazione irregolare e le attività criminali a essa associate; </p>
<p>riconoscendo che la lotta contro la migrazione irregolare e il ritorno delle persone non vanno affrontati soltanto sotto il profilo della sicurezza, ma che devono parimenti basarsi sull’integrazione della migrazione nelle strategie di sviluppo;</p>
<p>mosse dalla volontà di applicare, nell’interesse comune e delle persone coinvolte, le norme sulla circolazione e la dimora delle persone tra le Parti contraenti;</p>
<p>hanno convenuto quanto segue:</p>
</div>
<main id="maintext"><section id="chap_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_I">Capitolo I: Oggetto e terminologia </a>
</h1>
<div class="collapseable">
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> Oggetto </a>
</h6>
<div class="collapseable"> <p>Il presente Accordo ha come oggetto l’entrata, la dimora e il ritorno di persone sul territorio delle Parti contraenti.</p>
</div></article><article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b> Terminologia </a>
</h6>
<div class="collapseable"> <p>Nell’ambito del presente Accordo, i termini e le espressioni menzionati qui di seguito hanno il seguente significato:</p>
<dl>
<dt>–</dt>
<dd>
<i>Parte contraente richiedente:</i> la Parte che presenta la domanda di riammissione di persone;</dd>
<dt>–</dt>
<dd>
<i>Parte contraente richiesta:</i> la Parte che riceve la domanda di riammissione di persone;</dd>
<dt>–</dt>
<dd>
<i>Riammissione di persone:</i> il ritorno delle persone sul territorio della Parte contraente richiesta che devono lasciare il territorio della Parte contraente richiedente;</dd>
<dt>–</dt>
<dd>
<i>Aiuto al ritorno:</i> le misure previste dalla legislazione della Parte contraente richiedente tese a facilitare il ritorno e il reinserimento dei cittadini della Parte contraente richiesta nel loro Paese d’origine.</dd>
</dl>
</div></article>
</div></section><section id="chap_I_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_I_I">Capitolo II: Entrata e dimora </a>
</h1>
<div class="collapseable">
<article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Condizioni di entrata e di dimora </a>
</h6>
<div class="collapseable"> <p>1.  Per entrare e dimorare in Svizzera, i cittadini tunisini devono rispettare le leggi svizzere in materia di entrata e dimora.</p>
<p>2.  Per entrare e dimorare in Tunisia, i cittadini svizzeri devono rispettare le leggi tunisine in materia di entrata e dimora.</p>
<p>3.  Le domande di permesso di soggiorno sono trattate con cura, diligenza e benevolenza.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Disciplinamento dell’entrata </a>
</h6>
<div class="collapseable"> <p>1.  Nel rispetto dei suoi obblighi internazionali e del suo diritto nazionale, la Sviz­zera si impegna ad agevolare il rilascio ai cittadini tunisini di un visto per soggiorni di breve durata per i motivi qui appresso:</p>
<dl>
<dt>a)</dt>
<dd>visite di parenti di primo grado a cittadini tunisini ricoverati in ospedale;</dd>
<dt>b)</dt>
<dd>azioni presso tribunali e amministrazioni pubbliche;</dd>
<dt>c)</dt>
<dd>liquidazione di successioni;</dd>
<dt>d)</dt>
<dd>esercizio del diritto di visita in virtù di una decisione giudiziaria definitiva;</dd>
<dt>e)</dt>
<dd>perdita della carta di soggiorno;</dd>
<dt>f)</dt>
<dd>visite in Svizzera nel quadro della cooperazione decentralizzata e di attività destinate ai cittadini tunisini domiciliati in Svizzera.</dd>
</dl>
<p>2.  Nel rispetto dei suoi obblighi internazionali e del suo diritto nazionale, la Sviz­zera si impegna ad agevolare il rilascio ai cittadini tunisini appartenenti a una delle categorie qui appresso di un visto per soggiorni di breve durata per più entrate in vista di soggiorni di al massimo 90 giorni nell’arco di 180 giorni, con durata di validità tra sei mesi e cinque anni in funzione della qualità dell’incarto presentato, della durata delle attività previste in Svizzera e della durata di validità del passa­porto:</p>
<dl>
<dt>a)</dt>
<dd>uomini d’affari, commercianti, artigiani, medici, avvocati, intellettuali, universitari, scienziati, artisti o sportivi di alto livello che partecipano attivamente alle relazioni economiche, commerciali, professionali, universitarie, scientifiche, culturali e sportive tra i due Paesi; </dd>
<dt>b)</dt>
<dd>persone bisognose di cure regolari in Svizzera, purché presentino garanzie finanziarie sufficienti per la copertura delle spese connesse a tali cure;</dd>
<dt>c)</dt>
<dd>parenti di primo grado, segnatamente in linea ascendente, di cittadini sviz­zeri o tunisini residenti in Svizzera;</dd>
<dt>d)</dt>
<dd>funzionari esercitanti la loro funzione che hanno contatti regolari con la Svizzera.</dd>
</dl>
<p>3.  La Svizzera si impegna altresì a trattare con benevolenza e diligenza le domande di visto presentate da cittadini tunisini, che rivestono un carattere umanitario.</p>
<p>4.  Se la Repubblica tunisina reintrodurrà l’obbligo del visto per i cittadini svizzeri o per determinate categorie di cittadini svizzeri, a essi si applicheranno automaticamente le disposizioni di cui ai paragrafi 1–3 del presente articolo, per reciprocità.</p>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Ammissione </a>
</h6>
<div class="collapseable"> <p>Nei limiti della legislazione nazionale applicabile, ciascuna Parte contraente auto­rizza la dimora sul proprio territorio di cittadini dell’altra Parte contraente nei casi seguenti:</p>
<p>1.  Soggiorno temporaneo senza attività lucrativa sul territorio della Parte contraente agli scopi seguenti:</p>
<dl>
<dt>a)</dt>
<dd>turismo;</dd>
<dt>b)</dt>
<dd>visita;</dd>
<dt>c)</dt>
<dd>transito;</dd>
<dt>d)</dt>
<dd>formazione teorica;</dd>
<dt>e)</dt>
<dd>cure mediche e soggiorni di cura;</dd>
<dt>f)</dt>
<dd>partecipazione a manifestazioni di carattere economico, scientifico, cultu­rale, religioso o sportivo;</dd>
<dt>g)</dt>
<dd>partecipazione a conferenze e riunioni di organizzazioni internazionali con sede in Svizzera, con cui la Svizzera ha concluso un accordo su privilegi e immunità;</dd>
<dt>h)</dt>
<dd>attività temporanea di corrispondente per media esteri;</dd>
</dl>
<p>ad d) Gli studenti cittadini di una Parte contraente che seguono una formazione o un perfezionamento presso un’università o una scuola universitaria professionale sul territorio dell’altra Parte contraente possono essere autorizzati a svolgere un’attività lucrativa accessoria conformemente alla legislazione nazionale applicabile.</p>
<p>Le Parti contraenti si impegnano a trattare con benevolenza e diligenza le domande di ricongiungimento familiare.</p>
<p>2.  Soggiorno con attività lucrativa:</p>
<dl>
<dt>a)</dt>
<dd>I cittadini di una Parte contraente possono essere ammessi sul territorio dell’altra Parte contraente in vista di esercitare un’attività lucrativa conformemente alla legislazione nazionale applicabile, segnatamente nei casi qui appresso:<dl>
<dt>–</dt>
<dd>soggiorno in vista di esercitare un’attività lucrativa allo scopo di sviluppare l’economia del Paese di accoglienza e di rafforzare gli scambi in questo settore;</dd>
<dt>–</dt>
<dd>soggiorno nel quadro di progetti di aiuto e di sviluppo svolti in nome della cooperazione economica, scientifica e tecnica nonché nel quadro di interventi umanitari.</dd>
</dl>
</dd>
<dt>b)</dt>
<dd>Gli studenti cittadini di una Parte contraente, con diploma di un’università o una scuola universitaria professionale dell’altra Parte contraente possono essere ammessi a esercitare un’attività lucrativa al termine dei loro studi, conformemente alla legislazione nazionale applicabile, se tale attività riveste un elevato interesse scientifico o economico.</dd>
<dt>c)</dt>
<dd>Scambio di giovani professionisti: ciascuna Parte contraente accorda ai cittadini dell’altra Parte contraente un’autorizzazione conformemente all’Accordo tra la Confederazione Svizzera e la Repubblica tunisina relativo allo scambio di giovani professionisti.</dd>
</dl>
</div></article>
</div></section><section id="chap_II_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_II_I">Capitolo III: Riammissione dei cittadini delle Parti contraenti in  situazione irregolare </a>
</h1>
<div class="collapseable">
<br><br><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Cittadinanza delle persone riammesse </a>
</h6>
<div class="collapseable"> <p>1.  Ciascuna Parte contraente riammette sul proprio territorio, su richiesta scritta dell’altra Parte contraente e senza ulteriori formalità se non quelle previste dal presente Accordo, qualsiasi persona che non adempia o non adempia più le condizioni di entrata o di dimora applicabili sul territorio della Parte contraente richiedente se è comprovato o verosimile che quest’ultima possiede la cittadinanza della Parte contraente richiesta.</p>
<p>2.  La Parte contraente richiedente riammette, alle medesime condizioni, la persona in questione se da verifiche effettuate al momento del suo arrivo sul territorio della Parte contraente richiesta risulta che quest’ultima non possedeva la cittadinanza della Parte contraente richiesta al momento di lasciare il territorio della Parte contraente richiedente.</p>
</div></article><article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Domanda di riammissione </a>
</h6>
<div class="collapseable"> <p>1.  La domanda di riammissione di un cittadino di una Parte contraente, presentata in virtù dell’articolo 6 del presente Accordo, deve contenere in particolare le informazioni seguenti:</p>
<dl>
<dt>–</dt>
<dd>dati concernenti l’identità della persona interessata (cognomi, nomi, luogo e data di nascita);</dd>
<dt>–</dt>
<dd>elementi relativi ai documenti menzionati all’Allegato I del presente Accordo che permettono di provare o presumere la cittadinanza.</dd>
</dl>
<p>2.  La domanda di riammissione è trasmessa direttamente all’autorità competente definita dalla Parte contraente richiesta, per una via di trasmissione sicura, per esempio per telefax.</p>
<p>3.  La Parte contraente richiesta risponde alla domanda di riammissione tempestivamente, al più tardi venti (20) giorni feriali dopo la ricezione della domanda. Nel caso in cui sia necessario svolgere un’audizione secondo l’articolo 8 paragrafi 3 e 4 del presente Accordo, quest’ultima deve aver luogo entro trenta (30) giorni feriali dalla risposta.</p>
<p>4.  La persona interessata è riammessa soltanto in seguito alla ricezione dell’accetta­zione della riammissione da parte della Parte contraente richiesta.</p>
<p>5.  Trattandosi della riammissione di una persona bisognosa di cure mediche, la Parte contraente richiedente trasmette, se ciò è nell’interesse della persona in questione e se essa ne è stata avvertita, la descrizione del suo stato di salute corredata dei certificati medici pertinenti, comprese eventuali informazioni sulla necessità di trattamenti speciali quali cure, sorveglianza o trasporto in ambulanza.</p>
<p>6.  Il ritorno della persona interessata è eseguito a bordo di un volo commerciale o di un volo speciale. Le Parti contraenti provvedono a evitare i ritorni collettivi. Si sincerano altresì che i ritorni a bordo di un volo speciale siano notificati prelimi­narmente e con sufficiente anticipo all’altra Parte contraente </p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Prova o presunzione della cittadinanza delle persone da riammettere </a>
</h6>
<div class="collapseable"> <p>1.  La cittadinanza è provata in base ai documenti elencati nel paragrafo 1 dell’Alle­gato I del presente Accordo. </p>
<p>2.  Se la cittadinanza della persona interessata è presunta in base agli elementi menzionati nel paragrafo 2 dell’Allegato I al presente Accordo, la rappresentanza diplomatica o consolare della Parte contraente richiesta rilascia tempestivamente un documento di viaggio (lasciapassare) valido per il ritorno della persona interessata.</p>
<p>3.  Qualora la Parte contraente richiesta dubiti degli elementi che fondano la presunzione della cittadinanza o in assenza di tali, la rappresentanza diplomatica o consolare della Parte contraente richiesta procede quanto prima all’audizione della persona interessata. L’audizione è organizzata in collaborazione con i servizi competenti della Parte contraente richiedente.</p>
<p>4.  Al termine dell’audizione è redatto un verbale firmato dalla rappresentanza diplomatica o consolare della Parte contraente richiesta.</p>
<p>5.  Se del caso, l’identificazione può parimenti avvenire mediante audizioni comuni.</p>
<p>6.  Se in sede di audizione è comprovato o verosimile che la persona interessata ha la cittadinanza della Parte contraente richiesta, il necessario documento di viaggio (lasciapassare) è rilasciato dalla rappresentanza diplomatica o consolare, su richiesta dell’autorità competente della Parte contraente richiedente, al più tardi dieci (10) giorni feriali dopo la presentazione della domanda.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Diritti delle persone da riammettere </a>
</h6>
<div class="collapseable"> <p>Nei limiti previsti dalla legislazione in vigore della Parte contraente richiedente, quest’ultima adotta tutte le misure tese a preservare l’onore, la dignità e l’integrità fisica e morale della persona interessata e a creare le premesse per il suo reinserimento socioeconomico. </p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Disciplinamento dei casi particolari </a>
</h6>
<div class="collapseable"> <p>Le autorità competenti delle Parti contraenti si concertano, se necessario, sulle misure tese a preservare l’onore, la dignità e l’integrità fisica e morale delle persone interessate (in particolare dei minori non accompagnati, delle persone malate, delle donne incinte, delle famiglie numerose) e a garantire l’esercizio dei lori diritti e obblighi.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Assunzione delle spese </a>
</h6>
<div class="collapseable"> <p>1.  Le spese di trasporto delle persone interessate fino alla frontiera della Parte contraente richiesta sono a carico della Parte contraente richiedente (art. 6 par. 1).</p>
<p>2.  Le spese legate a un eventuale ritorno di queste persone nel Paese di soggiorno sono parimenti a carico della Parte contraente richiedente (art. 6 par. 2).</p>
</div></article>
</div></section><section id="chap_I_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_I_V">Capitolo IV: Aiuto al ritorno </a>
</h1>
<div class="collapseable">
<article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Obiettivi </a>
</h6>
<div class="collapseable"> <p>1.  Le Parti contraenti valutano come sfruttare al meglio le competenze e le risorse dei migranti a favore dello sviluppo del loro Paese.</p>
<p>2.  Le Parti contraenti si impegnano ad adottare le misure del loro ambito di competenza a favore dell’aiuto al reinserimento sociale e professionale delle persone che hanno optato per un ritorno volontario nel loro Paese d’origine.</p>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Strutture competenti per l’aiuto al ritorno </a>
</h6>
<div class="collapseable"> <p>In Svizzera, l’autorità competente per l’aiuto al ritorno è l’Ufficio federale della migrazione (UFM)<sup><a href="#fn-d2058e340">2</a></sup>. L’attuazione è assicurata congiuntamente dalla Direzione dello sviluppo e della collaborazione (DSC), dai Cantoni e da diverse organizzazioni internazionali.</p>
<p>In Tunisia, l’autorità competente per l’aiuto al ritorno è il Ministero delle opere sociali. L’attuazione è assicurata dall’Office des Tunisiens à l'étranger. </p>
<div class="footnotes"><p id="fn-d2058e340"><sup>2</sup> Ora: Segreteria di Stato della migrazione (SEM) (vedi <a href="https://fedlex.data.admin.ch/eli/oc/2014/741">RU <b>2014</b> 4451</a>).</p></div>
</div></article><article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Misure di aiuto al ritorno </a>
</h6>
<div class="collapseable"> <p>1.  Le Parti contraenti si impegnano, nei limiti previsti dalle rispettive legislazioni, a incoraggiare il ritorno dei propri cittadini che hanno deciso di rientrare spontaneamente nel loro Paese, definendo e mettendo in atto misure mirate e specifiche. In quest’ottica, il Paese di dimora prevede di concedere un’assistenza atta ad agevolare il reinserimento di tali persone nel loro Paese d’origine. </p>
<p>Le misure summenzionate sono precisate nell’Allegato II del presente Accordo. </p>
<p>2.  Le Parti contraenti si impegnano, nei limiti delle rispettive possibilità e risorse, a prestarsi mutua assistenza nel definire e mettere in atto progetti di aiuto strutturale tesi a conseguire gli obiettivi di cui all’Allegato III del presente Accordo.</p>
<p>3.  Le Parti contraenti convengono, nei limiti delle rispettive possibilità e risorse, di prestarsi mutua assistenza negli ambiti precisati nell’Allegato IV del presente Accordo.</p>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Persone oggetto di un ritorno non volontario </a>
</h6>
<div class="collapseable"> <p>1.  Le Parti contraenti valutano, caso per caso, le lagnanze delle persone oggetto di un ritorno non volontario che presentano una domanda di sostegno. </p>
<p>2.  In ogni caso, nessuna persona riammessa rientra del tutto sprovvista di mezzi.</p>
<p>I mezzi di cui sopra sono stabiliti secondo le legislazioni delle Parti contraenti. Al momento di firmare il presente Accordo, le Parti contraenti si comunicano gli importi di viatico vigenti. Qualsiasi cambiamento ulteriore è comunicato tempestivamente per via diplomatica.</p>
</div></article>
</div></section><section id="chap_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_V">Capitolo V: Protezione dei dati personali </a>
</h1>
<div class="collapseable">
<article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Contenuto dei dati personali </a>
</h6>
<div class="collapseable"> <p>Le informazioni sui dati personali dei cittadini delle Parti contraenti da riammettere riguardano esclusivamente:</p>
<dl>
<dt>–</dt>
<dd>la persona da riammettere ed eventualmente i membri della sua famiglia (cognomi, nomi, se del caso cognomi precedenti, soprannomi o pseudonimi, data e luogo di nascita, sesso, cittadinanza);</dd>
<dt>–</dt>
<dd>la carta d’identità, il passaporto o gli altri documenti d’identità o di viaggio; </dd>
<dt>–</dt>
<dd>gli altri dati necessari all’identificazione della persona da riammettere, comprese le impronte digitali (i dati biometrici);</dd>
<dt>–</dt>
<dd>i luoghi di dimora e gli itinerari;</dd>
<dt>–</dt>
<dd>i permessi di soggiorno o i visti rilasciati all’estero e, se del caso;</dd>
<dt>–</dt>
<dd>i dati relativi alla salute della persona interessata.</dd>
</dl>
</div></article><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Utilizzo dei dati personali </a>
</h6>
<div class="collapseable"> <p>I dati personali trasmessi in esecuzione del presente Accordo sono trattati e protetti conformemente alle legislazioni nazionali vigenti in ciascuna Parte contraente e alle disposizioni delle convenzioni internazionali applicabili in materia e vincolanti le due Parti contraenti.</p>
<p>A tale titolo:</p>
<dl>
<dt>–</dt>
<dd>la Parte contraente richiesta utilizza i dati personali comunicati unicamente ai fini previsti dal presente Accordo;</dd>
<dt>–</dt>
<dd>ciascuna Parte contraente informa l’altra, su richiesta, in merito all’utilizzo dei dati personali comunicati; </dd>
<dt>–</dt>
<dd>i dati personali comunicati possono essere trattati unicamente dalle autorità competenti per l’esecuzione dell’Accordo. I dati personali possono essere trasmessi ad altre autorità statali o ad altre persone soltanto previa autorizzazione scritta della Parte contraente che li ha comunicati; </dd>
<dt>–</dt>
<dd>la Parte contraente richiedente deve accertarsi dell’esattezza dei dati da trasmettere, nonché della necessità e della proporzionalità rispetto allo scopo perseguito. Vanno rispettati i divieti di trasmissione vigenti nel rispettivo diritto nazionale. Se i dati trasmessi risultano inesatti o se la trasmissione era indebita, il destinatario deve esserne avvertito immediatamente. Questi è tenuto a procedere alla rettifica o alla distruzione di tali dati; </dd>
<dt>–</dt>
<dd>l’interessato che ne faccia richiesta è informato sui dati personali esistenti sul suo conto e sull’utilizzo previsto, alle condizioni definite dal diritto nazionale della Parte contraente consultata; </dd>
<dt>–</dt>
<dd>i dati personali trasmessi sono conservati soltanto fino a quando lo esiga lo scopo per il quale sono stati comunicati. Il controllo del trattamento e dell’utilizzo di tali dati è assicurato conformemente al diritto nazionale di ciascuna Parte contraente;</dd>
<dt>–</dt>
<dd>le due Parti contraenti sono tenute a proteggere in modo efficace i dati personali trasmessi contro l’accesso non autorizzato, le modifiche abusive e la comunicazione non autorizzata. In ogni caso, i dati trasmessi beneficiano almeno di un livello di protezione equivalente a quello di cui godono i dati del medesimo tipo nella legislazione della Parte contraente richiedente. </dd>
</dl>
</div></article>
</div></section><section id="chap_V_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_V_I">Capitolo VI: Autorità competenti per l’applicazione dell’Accordo e comitato  di esperti </a>
</h1>
<div class="collapseable">
<br><br><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Autorità competenti per l’applicazione dell’Accordo </a>
</h6>
<div class="collapseable"> <p>1.  Le autorità competenti per l’applicazione del presente Accordo sono:</p>
<dl>
<dt>–</dt>
<dd>per la Confederazione Svizzera, il Dipartimento federale di giustizia e polizia e il Dipartimento federale degli affari esteri;</dd>
<dt>–</dt>
<dd>per la Repubblica tunisina, il Ministero degli affari esteri, il Ministero delle opere sociali e l’Office des tunisiens à l’étranger.</dd>
</dl>
<p>2.  Ciascuna Parte contraente può designare in qualsiasi momento un’altra autorità competente e notificarla all’altra Parte contraente per via diplomatica.</p>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Creazione, composizione e funzionamento del comitato di esperti </a>
</h6>
<div class="collapseable"> <p>1.  È istituito un comitato di esperti incaricato del controllo dell’applicazione del presente Accordo.</p>
<p>2.  Il comitato di esperti è composto da rappresentanti delle due Parti contraenti.</p>
<p>3.  Si riunisce su richiesta di una delle Parti contraenti, alternatamente in Svizzera e in Tunisia.</p>
</div></article><article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> Missione e compiti del comitato di esperti </a>
</h6>
<div class="collapseable"> <p>Il comitato di esperti è segnatamente incaricato di:</p>
<dl>
<dt>–</dt>
<dd>osservare i flussi migratori tra i territori delle Parti contraenti;</dd>
<dt>–</dt>
<dd>formulare, all’attenzione delle autorità competenti di ciascuna Parte contraente, proposte utili per migliorare gli effetti dell’applicazione dell’Accordo.</dd>
</dl>
</div></article><article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> Cooperazione tecnica e finanziaria nel settore della lotta alla migrazione irregolare </a>
</h6>
<div class="collapseable"> <br><p>La Svizzera si impegna a consolidare le capacità dei servizi e delle unità dell’amministrazione tunisina preposti alla circolazione transfrontaliera, da un lato, e alla prevenzione e alla lotta contro il passaggio illegale della frontiera e l’emigra­zione irregolare, dall’altro.</p>
</div></article>
</div></section><section id="chap_VI_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#chap_VI_I">Capitolo VII: Disposizioni finali </a>
</h1>
<div class="collapseable">
<article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>Art. 22</b> Statuto del presente Accordo </a>
</h6>
<div class="collapseable"> <p>Il presente Accordo lascia impregiudicati gli obblighi delle Parti contraenti derivanti in particolare:</p>
<dl>
<dt>–</dt>
<dd>dalla Convenzione di Ginevra del 28 luglio 1951<sup><a href="#fn-d2058e520">3</a></sup> sullo statuto dei rifugiati, come emendata dal Protocollo di New York del 31 gennaio 1967<sup><a href="#fn-d2058e528">4</a></sup>; </dd>
<dt>–</dt>
<dd>dagli accordi firmati dalle Parti contraenti nell’ambito della tutela dei diritti dell’uomo, in particolare dal Patto internazionale relativo ai diritti civili e politici concluso a New York il 16 dicembre 1966<sup><a href="#fn-d2058e540">5</a></sup>;</dd>
<dt>–</dt>
<dd>dalle Convenzioni di Vienna del 18 aprile 1961<sup><a href="#fn-d2058e552">6</a></sup> sulle relazioni diplomatiche e del 24 aprile 1963<sup><a href="#fn-d2058e560">7</a></sup> sulle relazioni consolari;</dd>
<dt>–</dt>
<dd>dalle convenzioni internazionali in materia di estradizione vigenti per le Parti contraenti. </dd>
</dl>
<div class="footnotes">
<p id="fn-d2058e520"><sup>3</sup> <a href="https://fedlex.data.admin.ch/eli/cc/1955/443_461_469/20120614">RS <b>0.142.30</b></a></p>
<p id="fn-d2058e528"><sup>4</sup> <a href="https://fedlex.data.admin.ch/eli/cc/1968/1189_1233_1148/20120928">RS <b>0.142.301</b></a></p>
<p id="fn-d2058e540"><sup>5</sup> <a href="https://fedlex.data.admin.ch/eli/cc/1993/750_750_750/20190528">RS <b>0.103.2</b></a></p>
<p id="fn-d2058e552"><sup>6</sup> <a href="https://fedlex.data.admin.ch/eli/cc/1964/435_431_431/20200507">RS <b>0.191.01</b></a></p>
<p id="fn-d2058e560"><sup>7</sup> <a href="https://fedlex.data.admin.ch/eli/cc/1968/887_927_843/20160616">RS <b>0.191.02</b></a></p>
</div>
</div></article><article id="art_23"><a name="a23"></a><h6 class="heading" role="heading">
<span class="display-icon"></span><span class="external-link-icon"></span><a href="#art_23"><b>Art. 23</b> Entrata in vigore, durata, emendamento, sospensione e denuncia </a>
</h6>
<div class="collapseable"> <p>1. Le Parti contraenti si notificano l’espletamento delle rispettive procedure necessarie all’entrata in vigore del presente Accordo, che avrà effetto trenta (30) giorni dopo la ricezione dell’ultima notificazione. </p>
<p>2.  Il presente Accordo è concluso per una durata indeterminata.</p>
<p>3.  Qualsiasi emendamento o revisione del presente Accordo deve avvenire per scritto ed entra in vigore solo in seguito alla ricezione dell’approvazione dell’altra Parte contraente, conformemente al paragrafo 1 del presente articolo.</p>
<p>4.  Ciascuna Parte contraente può, per ragioni di ordine pubblico, di sicurezza nazionale o di salute pubblica e dopo avere informato l’altra Parte contraente, sospendere del tutto o in parte l’applicazione del presente Accordo. La sospensione deve essere notificata senza indugio, per via diplomatica, all’altra Parte contraente. Le Parti contraenti si informano tempestivamente, per via diplomatica, della revoca di tale misura.</p>
<p>5.  Ciascuna Parte contraente può denunciare il presente Accordo in qualsiasi momento con notifica all’altra Parte contraente per via diplomatica. In tal caso, l’Accordo cessa di avere effetto trenta (30) giorni dopo la data di ricezione della notifica.</p>
</div></article><article id="art_24"><a name="a24"></a><h6 class="heading" role="heading">
<span class="display-icon"></span><span class="external-link-icon"></span><a href="#art_24"><b>Art. 24</b> Risoluzione delle controversie </a>
</h6>
<div class="collapseable"> <p>Ogni controversia scaturita dall’interpretazione, dall’applicazione o dall’attuazione del presente Accordo è risolta nel quadro del comitato di esperti o per via diplo­matica.</p>
</div></article><article id="art_25"><a name="a25"></a><h6 class="heading" role="heading">
<span class="display-icon"></span><span class="external-link-icon"></span><a href="#art_25"><b>Art. 25</b> Modalità di esecuzione </a>
</h6>
<div class="collapseable"> <p>1.  Gli Allegati I–IV sono parte integrante del presente Accordo.</p>
<p>2.  Se necessario, le modalità di esecuzione del presente Accordo sono precisate da Protocolli o da scambi epistolari.</p>
</div></article>
</div></section><section id="signature"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#signature">Firme</a>
</h1>
<div class="collapseable">
<p><i>In fede di che,</i> i rappresentanti delle Parti contraenti, debitamente autorizzati a tal fine, hanno firmato il presente Accordo. </p>
<p>Fatto a Tunisi, l’11 giugno 2012 in due (02) esemplari originali nelle lingue francese e araba, entrambi i testi facenti ugualmente fede. In caso di divergenze d’interpre­tazione prevale il testo francese.</p>
<p></p>
<div class="table"><table border="1"><tr>
<td>
<p>Per la <br>Confederazione Svizzera:</p>
<p>Simonetta Sommaruga</p>
</td>
<td>
<p>Per la <br>Repubblica tunisina:</p>
<p>Rafik Abdelassem</p>
</td>
</tr></table></div>
<?del-struct abstand18pt>
</div></section></main><div id="annex">
<section id="annex_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_I">Allegato I </a>
</h1>
<div class="collapseable">
<p>(art. 7 e 8)</p>
<section id="annex_I/lvl_d889e39"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_I/lvl_d889e39">Elementi per stabilire la cittadinanza </a>
</h2>
<div class="collapseable">
<p>1.  La cittadinanza della persona da riammettere è considerata provata su presentazione di uno dei documenti seguenti in corso di validità o la cui validità è scaduta:</p>
<dl>
<dt>–</dt>
<dd>Per la Confederazione Svizzera:<dl>
<dt>–</dt>
<dd>passaporto,</dd>
<dt>–</dt>
<dd>carta d’identità.</dd>
</dl>
</dd>
<dt>–</dt>
<dd>Per la Repubblica tunisina:<dl>
<dt>–</dt>
<dd>passaporto,</dd>
<dt>–</dt>
<dd>carta d’identità.</dd>
</dl>
</dd>
</dl>
<p>2.  La cittadinanza è considerata presunta su presentazione di uno degli elementi seguenti:</p>
<dl>
<dt>–</dt>
<dd>documento rilasciato dalle autorità ufficiali della Parte contraente richiesta che attesti l’identità della persona interessata (patente di guida, libretto di navigazione, libretto militare o qualsiasi altro documento rilasciato dalle forze armate ecc.); </dd>
<dt>–</dt>
<dd>carta d’immatricolazione consolare o documento di stato civile;</dd>
<dt>–</dt>
<dd>libretto di famiglia recante un luogo di attinenza in Svizzera (per la Parte svizzera);</dd>
<dt>–</dt>
<dd>qualsiasi altro documento rilasciato da un’autorità competente della Parte contraente richiesta; </dd>
<dt>–</dt>
<dd>fotocopia di uno dei documenti sopra elencati o menzionati nel paragrafo 1;</dd>
<dt>–</dt>
<dd>dichiarazioni della persona interessata debitamente raccolte dalle autorità amministrative o giudiziarie della Parte contraente richiedente; </dd>
<dt>–</dt>
<dd>deposizioni di testimoni alle autorità amministrative o giudiziarie della Parte contraente richiedente; </dd>
<dt>–</dt>
<dd>lingua parlata dalla persona interessata, in particolare in base a un’analisi linguistica condotta da un esperto; </dd>
<dt>–</dt>
<dd>indicazioni fornite dalla persona interessata; </dd>
<dt>–</dt>
<dd>risultati del confronto delle impronte digitali o di altri dati biometrici;</dd>
<dt>–</dt>
<dd>qualsiasi altro elemento riconosciuto dall’autorità competente della Parte contraente richiesta.</dd>
</dl>
</div></section>
</div></section><section id="annex_I_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_I_I">Allegato II </a>
</h1>
<div class="collapseable">
<p>(art. 14 par. 1)</p>
<section id="annex_I_I/lvl_d889e41"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_I_I/lvl_d889e41">Misure di aiuto individuale al ritorno </a>
</h2>
<div class="collapseable">
<p>Le misure di aiuto individuale al ritorno consistono concretamente:</p>
<dl>
<dt>–</dt>
<dd>nell’assumersi le spese di ritorno della persona iscritta al programma di ritorno volontario e assistito, occasionate dal suo trasporto verso il Paese d’origine;</dd>
<dt>–</dt>
<dd>nel fornire un aiuto finanziario al reinserimento;</dd>
<dt>–</dt>
<dd>nel concedere un sostegno personale, mirato e specifico allo sviluppo e alla realizzazione di un progetto individuale in vista di un reinserimento professionale o sociale agevolato nel Paese d’origine; tale sostegno può comprendere, in particolare, la consulenza, l’accompagnamento anche nel Paese d’origine, l’acquisto e il trasferimento di materiale o il finanziamento di un progetto professionale, di formazione o di alloggio temporaneo;</dd>
<dt>–</dt>
<dd>nel fornire in caso di necessità un aiuto al ritorno per ragioni mediche, anche nel Paese d’origine, il quale può comprendere, in particolare, la scorta di farmaci, l’accompagnamento medico durante il ritorno o la conclusione di una cura medica in corso; </dd>
<dt>–</dt>
<dd>nel gestire la diffusione di informazioni sul programma di ritorno volontario e assistito, e offrire un sostegno istituzionale qualora la gestione sia affidata a terzi (organizzazioni internazionali, organizzazioni non governative o altri partner).</dd>
</dl>
</div></section>
</div></section><section id="annex_II_I"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_II_I">Allegato III </a>
</h1>
<div class="collapseable">
<p>(art. 14 par. 2)</p>
<section id="annex_II_I/lvl_d889e43"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_II_I/lvl_d889e43">Misure di aiuto strutturale </a>
</h2>
<div class="collapseable">
<p>Le misure di aiuto strutturale sono tese in particolare a:</p>
<dl>
<dt>–</dt>
<dd>contribuire allo sviluppo delle competenze in materia di gestione della migrazione della Parte contraente in cui la persona interessata ritorna, per esempio offrendo corsi di formazione specifici negli ambiti ritenuti adeguati e degni di interesse; </dd>
<dt>–</dt>
<dd>ridurre le disparità tra le persone rientrate nel Paese d’origine e le persone rimaste sul posto, consentendo anche a queste ultime di beneficiare di progetti di sostegno e di sviluppo delle infrastrutture locali;</dd>
<dt>–</dt>
<dd>partecipare allo sviluppo di relazioni di partenariato migratorio e promuovere il dialogo migratorio.</dd>
</dl>
</div></section>
</div></section><section id="annex_I_V"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_I_V">Allegato IV </a>
</h1>
<div class="collapseable">
<p>(art. 14 par. 3 e art. 21)</p>
<section id="annex_I_V/lvl_d889e45"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_I_V/lvl_d889e45">Misure di mutua assistenza e cooperazione tecnica e finanziaria </a>
</h2>
<div class="collapseable">
<p>Le misure di mutua assistenza concernono particolare i seguenti ambiti:</p>
<dl>
<dt>–</dt>
<dd>lo scambio reciproco di informazioni tra le autorità competenti per la tratta di esseri umani, le reti di traffico di esseri umani e gli individui che vi sono implicati, nonché per il crimine organizzato legato alla migrazione; </dd>
<dt>–</dt>
<dd>l’assistenza tecnica in materia di lotta alla migrazione illegale; </dd>
<dt>–</dt>
<dd>l’organizzazione di corsi di formazione per il personale consolare e gli agenti dei servizi d’immigrazione, in particolare nell’ambito specifico dell’indi­viduazione di documenti falsi; </dd>
<dt>–</dt>
<dd>la cooperazione per il rafforzamento dei controlli alle frontiere, in particolare mediante un supporto in termini di materiale ed equipaggiamento;</dd>
<dt>–</dt>
<dd>la perizia tecnica volta a garantire la sicurezza dei documenti nazionali d’identità; </dd>
<dt>–</dt>
<dd>il consolidamento delle rispettive capacità di combattere la migrazione irregolare e il traffico di esseri umani.</dd>
</dl>
<p></p>
</div></section>
</div></section>
</div>
</div></body>
</html>
