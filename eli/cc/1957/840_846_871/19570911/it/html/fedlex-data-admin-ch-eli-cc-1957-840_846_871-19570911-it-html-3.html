<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.672.948.95 --><p class="srnummer ">0.672.948.95 </p>
<p class="ref "> RU <b>1957</b> 871</p>
<h1 class="erlasstitel botschafttitel ">Scambio di note <br>del 26 giugno/11 settembre 1957 <br>tra la Svizzera e il Libano concernente l’imposizione <br>delle imprese di navigazione marittima o aerea</h1>
<p class="erlasssubtitel ">Entrato in vigore l’11 settembre 1957</p>
<p class="erlassdatum "> (Stato 11  settembre 1975)</p>
</div>
<div id="preamble"><div></div></div>
<div id="annex"><section id="annex_u1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_u1">Nota svizzera</a>
</h1>
<div class="collapseable">
<p class="man-template-tab-krpr-r-kurs man-font-style-italic ">Traduzione<i><sup><a href="#fn-d7e31" id="fnbck-d7e31">1</a></sup></i></p>
<p class="absatz ">La Legazione di Svizzera presenta al Ministero degli affari esteri i suoi complimenti e si onora di riferirsi alla nota del medesimo, data il 26 giugno 1957, nella quale le notificava che per legge dell’8 aprile 1957, modificante la legge del 4 dicembre 1944, le imprese di navigazione marittima o aerea straniere sono state esentate, nel Libano, dall’imposta sul reddito. Codesto Ministero ha parimente domandato a questa Legazione di voler confermare al medesimo che il Governo svizzero accorda, a titolo di reciprocità, un identico trattamento alle imprese di navigazione marittima o aerea libanesi.</p>
<p class="absatz ">La Legazione di Svizzera, rispondendo a tale dichiarazione del Ministero degli affari esteri, si onora di comunicare al medesimo quanto segue:</p>
<dl>
<dt>1. </dt>
<dd>Il Consiglio federale svizzero, in virtù della facoltà ad esso accordata per decreto federale del 1° ottobre 1952<sup><a href="#fn-d7e45" id="fnbck-d7e45">2</a></sup> che lo autorizza a procedere allo scambio di dichiarazioni di reciprocità sull’imposizione delle imprese di navigazione marittima, interna o aerea, dichiara che le imprese di navigazione marittima o aerea libanesi sono, con riserva della reciprocità, esentate, in Svizzera, da ogni imposta (federale, cantonale e comunale) sul reddito dall’esercizio della navigazione marittima o aerea.</dd>
<dt>2. </dt>
<dd>L’esenzione fiscale, definita nel numero 1, vale parimente, con riserva della reciprocità, nel caso in cui un’impresa libanese di trasporti aerei partecipi a un fondo comune («pool»), a un esercizio in comune oppure a un organismo internazionale d’esercizio.</dd>
<dt>3. </dt>
<dd>La locuzione «esercizio della navigazione marittima o aerea» designa il trasporto professionale di persone o di cose eseguito da un proprietario, un locatario o un noleggiatore di navi o di aeronavi.</dd>
<dt>4. </dt>
<dd>La locuzione «imprese libanesi» designa le imprese di navigazione marittima o aerea che hanno la direzione effettiva nel Libano e sono esercitate sia da persone fisiche residenti nel Libano le quali non abbiano un domicilio in Svizzera sia da persone giuridiche – comprese quelle alle quali partecipa lo Stato libanese – costituite in conformità delle leggi vigenti nel Libano sia dallo Stato libanese.</dd>
<dt>5. </dt>
<dd>L’esenzione si estende a tutte le imposte svizzere sul reddito riscosse per un tempo successivo al 31 dicembre 1956.</dd>
<dt>6. </dt>
<dd>Il Consiglio federale svizzero si riserva di revocare la presente dichiarazione per la fine di un anno civile, osservando un termine di sei mesi e con effetto per l’anno fiscale immediatamente successivo alla scadenza di quell’anno civile.</dd>
</dl>
<p class="absatz ">La presente dichiarazione diverrà immediatamente caduca il giorno nel quale le imprese di navigazione marittima o aerea svizzere cesseranno di fruire, nel Libano, dell’esenzione dalle imposte sul reddito conformemente alle disposizioni dell’articolo 5, sesto capoverso, della legge del 4 dicembre 1944 (modificata per legge dell’8 aprile 1957) che promulga la legge concernente l’imposta sul reddito oppure alle disposizioni legali che le surrogassero.</p>
<p class="absatz ">La Legazione di Svizzera profitta della presente occasione per esprimere al Ministero degli affari esteri la sua alta considerazione.</p>
<div class="footnotes">
<p id="fn-d7e31"><sup><a href="#fnbck-d7e31">1</a></sup><sup></sup> Il testo originale è pubblicato sotto lo stesso numero nell’ediz. franc. della presente  Raccolta.</p>
<p id="fn-d7e45"><sup><a href="#fnbck-d7e45">2</a></sup><sup></sup> <a href="https://fedlex.data.admin.ch/eli/cc/1953/1_1_1" target="_blank">RS <b>672.1</b></a></p>
</div>
</div></section></div>
</div></body>
</html>
