<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-53-80_80_84-19361223-it-docx</title>
</head>
<body><div id="lawcontent">
<div id="preface">
<!--0.946.293.941 --><p class="srnummer ">0.946.293.941 </p>
<p> CS <b>14</b> 481</p>
<p class=" man-font-style-italic ">Traduzione<i><sup><a href="#fn-d6e14" id="fnbck-d6e14">1</a></sup></i></p>
<h1 class="erlasstitel botschafttitel ">Accordo commerciale provvisorio<br>tra la Svizzera e la Repubblica di Haiti</h1>
<p>Scambio di note il 23 dicembre 1936</p>
<p>Entrato in vigore il 23 dicembre 1936</p>
<p> (Stato 23  dicembre 1936)</p>
<div class="footnotes"><p id="fn-d6e14"><sup><a href="#fnbck-d6e14">1</a></sup><sup></sup> Dal testo originale francese.</p></div>
</div>
<div id="preamble">
<p>Con Scambio di note del 23 dicembre 1936 fra il Consolato di Svizzera a Port-au-Prince e la Segreteria di Stato delle relazioni estere della Repubblica di Haiti, è stato conchiuso un Accordo commerciale provvisorio tra i due Paesi. Facciamo seguire il testo della nota svizzera; il contenuto delle due note è identico.</p>
<p><b>Nota Svizzera</b></p>
<p>Signor Ministro,</p>
<p>Ho l’onore di portare a conoscenza di Vostra Eccellenza che nella attesa dell’entrata in vigore di un Trattato di commercio definitivo, il Consiglio federale della Confederazione Svizzera è disposto a regolare le relazioni commerciali tra la Svizzera e la Repubblica di Haiti mediante un Accordo commerciale provvisorio le cui disposizioni sono riprodotte qui sotto:</p>
<dl>
<dt>a) </dt>
<dd>Le alte Parti contraenti convengono di accordarsi reciprocamente il trattamento incondizionato e illimitato della nazione più favorita per tutto quanto concerne le tasse doganali e tutte le altre tasse accessorie, il modo di riscuotere le tasse, come pure le regole, le formalità e gli onori a cui potrebbero essere sottoposte le operazioni di sdoganamento.</dd>
<dt>b) </dt>
<dd>Per conseguenza, i prodotti naturali o fabbricati, originari e di provenienza diretta o indiretta da ciascuna delle alte Parti contraenti, non saranno in nessun caso sottoposti, nei rapporti suddetti, a dazi, tasse o oneri diversi o maggiori, né a regole o formalità diverse o più onerose di quelle a cui sono o saranno sottoposti i prodotti della stessa natura originari o provenienti da un terzo paese qualsiasi.</dd>
<dt>c) </dt>
<dd>Parimente, i prodotti naturali o fabbricati esportati dal territorio di ciascuna delle alte Parti contraenti a destinazione del territorio dell’altra Parte, non sono in nessun caso sottoposti, sotto gli stessi rapporti, a dazi, tasse o oneri diversi o maggiori, né a regole o formalità più onerose di quello a cui sono o saranno sottoposti gli stessi prodotti destinati al territorio di un altro paese qualsiasi.</dd>
<dt>d) </dt>
<dd>Tutte le facilitazioni, i favori, i privilegi e le immunità che sono stati o saranno concessi da una delle due Parti contraenti nella suddetta materia ai prodotti naturali o fabbricati, originari o provenienti da un altro paese qualsiasi o destinati al territorio di un altro paese qualsiasi, saranno immediatamente e senza compensazione applicati ai prodotti della stessa natura originari o provenienti dall’altra Parte contraente o destinati al territorio di questa Parte.</dd>
<dt>e) </dt>
<dd>Sono tuttavia eccettuati dagli impegni formulati nel presente articolo, i favori concessi o che potessero essere concessi ulteriormente a Stati limitrofi per facilitare il traffico di confine, come pure quelli risultanti da un’unione doganale già conchiusa da una o dall’altra delle alte Parti contraenti.</dd>
<dt>f) </dt>
<dd>Se una delle alte Parti contraenti istituisce sul suo territorio misure qualsiansi che abbiano per effetto di impedire o di ritardare il trasferimento in cambio, nelle mani degli aventi diritto residenti sul territorio dell’altra alta Parte contraente, di somme loro spettanti per fornitura di merci o per altre ragioni, essa s’impegna a concedere a detti aventi diritto un trattamento almeno tanto favorevole quanto quello che concede o concederebbe in seguito ai cittadini di qualsiasi altro paese.</dd>
<dt>g) </dt>
<dd>Il presente Accordo sarà ratificato non appena sia possibile; a titolo provvisorio, esso entrerà in vigore immediatamente il giorno della firma; esso resterà applicabile fino all’attuazione di un trattato di commercio definitivo tra le due alte Parti contraenti.</dd>
<dt></dt>
<dd>Resta tuttavia inteso che ciascuna delle due Parti avrà la facoltà di disdire il presente Accordo che rimarrà esecutorio fino allo spirare di un termine di tre mesi a contare dal giorno della sua disdetta.</dd>
</dl>
<p>Profitto di quest’occasione, Signor Ministro, per rinnovare a Vostra Eccellenza i sensi della mia più alta considerazione.</p>
<p class=" man-font-style-italic ">(Segue la firma)</p>
</div>
</div></body>
</html>
