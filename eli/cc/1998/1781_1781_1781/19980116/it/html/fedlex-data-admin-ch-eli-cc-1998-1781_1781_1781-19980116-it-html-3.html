<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.748.131.934.921--><p class="srnummer ">0.748.131.934.921</p>
<h1 class="erlasstitel botschafttitel ">Scambio di note<br>del 19 novembre 1997/16 gennaio 1998</h1>
<h2 class="erlasskurztitel ">che costituisce il complemento n. 4 dell’allegato II (capitolato d’oneri) della Convenzione franco-svizzera del 4 luglio 1949 relativa<br>alla costruzione e all’esercizio dell’aeroporto di Basilea-Mulhouse<br>a Blotzheim</h2>
<p class="absatz8pt ">Entrato in vigore il 16 gennaio 1998</p>
<p class="erlassdatum "> (Stato il 21  luglio 1998)</p>
</div>
<div id="preamble"><div>
<p class="man-template-tab-krpr-r-kurs man-font-style-italic ">Traduzione<i><sup><a href="#fn-d7e26" id="fnbck-d7e26">1</a></sup></i></p>
<p></p>
<div class="table"><table border="1">
<tr>
<td><p class="man-template-tab-krpr ">Ambasciata di Svizzera</p></td>
<td><p class="man-template-tab-krpr ">Parigi, 16 gennaio 1998</p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr "></p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr ">Al Ministero degli Affari esteri</p></td>
</tr>
<tr>
<td><p class="man-template-tab-krpr "></p></td>
<td><p class="man-template-tab-krpr ">Parigi</p></td>
</tr>
</table></div>
<p class="absatz ">L’Ambasciata di Svizzera presenta i suoi complimenti al Ministero degli affari esteri e ha l’onore di riferirsi alla Sua nota del 19 novembre 1997 del tenore seguente:</p>
<dl>
<dt></dt>
<dd>«Il Ministero degli Esteri presenta i propri omaggi all’Ambasciata di Svizzera e, facendo riferimento alla Convenzione franco-svizzera del 4 luglio 1949<sup><a href="#fn-d7e68" id="fnbck-d7e68">2</a></sup> relativa alla costruzione e all’esercizio dell’aeroporto di Basilea-Mulhouse a Blotzheim, ha l’onore di esporre quanto segue:</dd>
<dt></dt>
<dd>Con decisione del 1° luglio 1997, il Consiglio di amministrazione dell’aeroporto di Basilea-Mulhouse ha proposto ai Governi francese e svizzero, in vista del proseguimento dei lavori di ingrandimento dell’aeroporto, la redazione di un complemento al capitolato d’oneri annesso alla convenzione franco-svizzera del 4 luglio 1949 relativa alla costruzione e all’esercizio dell’aeroporto di Basilea-Mulhouse. Questa proposta si fonda sull’articolo 19 della Convenzione relativo alla revisione del capitolato d’oneri e sull’articolo 9 di quest’ultimo che disciplina la portata e le condizioni di realizzazione e di attivazione delle opere e installazioni supplementari.</dd>
<dt></dt>
<dd>Occorre dunque che i due Governi adottino le disposizioni seguenti:<dl>
<dt>1) </dt>
<dd>considerate, da una parte, la conclusione dei lavori preliminari constatata mediante il complemento n. 3 al capitolato d’oneri approvato mediante lo scambio di note del 12 e 29 febbraio 1996<sup><a href="#fn-d7e88" id="fnbck-d7e88">3</a></sup>, e, dall’altra, le prospettive di sviluppo dell’aeroporto, è necessario precisare le regole di finanziamento delle opere e installazioni;</dd>
<dt>2) </dt>
<dd>al momento della ratifica da parte delle Autorità competenti francesi e svizzere dei progetti di modifica essenziali delle opere e installazioni esistenti e dei progetti di nuove opere e installazioni il cui importo è superiore a 35 milioni di franchi francesi (valore al 1° gennaio 1997 rivalutato seguendo l’evoluzione dell’indice nazionale INSEE del costo della costruzione) come risulta dall’articolo 13-2 dello Statuto dell’aeroporto, qualora risultasse che l’aeroporto non sia in grado di finanziare le previsioni di spesa, la Francia e la Svizzera forniscono il finanziamento complementare conformemente alle condizioni precisate nel capoverso 3 qui di seguito;</dd>
<dt>3) </dt>
<dd>in questo caso, la Francia e la Svizzera contribuiscono in parti uguali. Il contributo degli Stati è allora deciso per ognuno dei due Stati per un periodo di tre anni o per ogni altro periodo deciso di comune accordo con le Autorità competenti, francese e svizzere. Il versamento dei contributi è subordinato alla realizzazione effettiva degli investimenti.</dd>
<dt>4) </dt>
<dd>i contributi di cui nel capoverso 3 qui sopra sono sovvenzioni, bonifico di interessi o ogni altro tipo di contributo finanziario non rimborsabile. Provengono dallo Stato francese e dalla Confederazione svizzera. I contributi di altre collettività e istituti pubblici e delle camere di commercio vengono imputati sui contributi dei loro rispettivi Paesi;</dd>
<dt>5) </dt>
<dd>per l’applicazione dei capoversi 3 e 4 qui sopra:<dl>
<dt>a) </dt>
<dd>le spese per l’acquisto di beni immobili realizzate per conto dell’aeroporto vengono imputate sul contributo francese. L’eventuale eccedenza è imputata sul contributo francese successivo,</dd>
<dt>b) </dt>
<dd>i contributi decisi prima del 1° gennaio 1997 non vengono presi in considerazione;</dd>
</dl>
</dd>
<dt>6) </dt>
<dd>il presente complemento può essere denunciato secondo le condizioni qui di seguito:<dl>
<dt>a) </dt>
<dd>la Parte che intende denunciare informa l’altra Parte con almeno due anni di preavviso;</dd>
<dt>b) </dt>
<dd>per essere valida, la denuncia deve essere confermata durante l’anno che segue detta informazione,</dd>
<dt>c) </dt>
<dd>la denuncia esplica totalmente i suoi effetti allorché la Parte denunciante abbia integralmente soddisfatto gli impegni contratti in merito al programma di finanziamento in corso di esecuzione.</dd>
</dl>
</dd>
</dl>
</dd>
<dt></dt>
<dd>Il Ministero degli Esteri sarà riconoscente all’Ambasciata di Svizzera per voler confermare l’accordo del Governo svizzero. La presente nota, e la risposta a quest’ultima da parte dell’Ambasciata di Svizzera, costituiscono quindi il complemento n. 4 al capitolato d’oneri annesso alla Convenzione franco-svizzera del 4 luglio 1949 relativa alla costruzione e all’esercizio dell’aeroporto di Basilea-Mulhouse. Spetterà allora al Consiglio di amministrazione dell’aeroporto di Basilea-Mulhouse autorizzare l’inizio dei lavori attualmente previsti.</dd>
<dt></dt>
<dd>Il Ministero degli Esteri coglie l’occasione per esprimere all’Ambasciata di Svizzera i sensi della sua massima stima.»</dd>
</dl>
<p class="absatz ">L’Ambasciata di Svizzera ha l’onore di far sapere al Ministero degli Affari esteri che il Consiglio federale svizzero approva quanto precede.</p>
<p class="absatz ">L’Ambasciata di Svizzera coglie l’occasione per rinnovare al Ministero degli affari esteri i sensi della sua massima stima.</p>
<p class="abstand1seite "></p>
<div class="footnotes">
<p id="fn-d7e26"><sup><a href="#fnbck-d7e26">1</a></sup> RU <b>1998 </b>1781<sup></sup> Il testo originale si trova, sotto lo stesso numero, nell’ediz. franc. della presente Raccolta.</p>
<p id="fn-d7e68"><sup><a href="#fnbck-d7e68">2</a></sup><sup></sup> <a href="https://fedlex.data.admin.ch/eli/cc/1950/1299_1334_1312" target="_blank">RS<b> 0.748.131.934.92</b></a></p>
<p id="fn-d7e88"><sup><a href="#fnbck-d7e88">3</a></sup><sup></sup> <a href="https://fedlex.data.admin.ch/eli/cc/1996/1225_1225_1225" target="_blank">RS <b>0.748.131.934.920</b> </a></p>
</div>
</div></div>
</div></body>
</html>
