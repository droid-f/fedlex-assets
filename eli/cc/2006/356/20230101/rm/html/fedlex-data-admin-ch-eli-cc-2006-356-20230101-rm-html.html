<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>fedlex-data-admin-ch-eli-cc-2006-356-20230101-rm-docx</title>
</head>
<body><div id="lawcontent">
<div id="preface">
<!--152.31 --><p class="srnummer ">152.31 </p>
<p class=" man-font-style-italic ">Rumantsch è ina lingua naziunala, ma ina lingua parzialmain uffiziala da la Confe­deraziun, numnadamain en la correspundenza cun persunas da lingua rumantscha. La translaziun d’in decret federal serva a l’infurmaziun, n’ha dentant nagina validi­tad legala.</p>
<h1 class="erlasstitel botschafttitel ">Ordinaziun<br>davart il princip da la transparenza da l’administraziun</h1>
<h2 class="erlasskurztitel ">(Ordinaziun da transparenza, OTrans)</h2>
<p>dals 24 da matg 2006 (versiun dal 1. da schaner 2023)</p>
</div>
<div id="preamble">
<p>Il Cussegl federal svizzer,</p>
<p>sa basond sin ils artitgels 2 alinea 3, 10 alineas 2 e 4, 17 alinea 3 e 21 da la Lescha federala dals 17 da december 2004<sup><a href="#fn-d6e23" id="fnbck-d6e23">1</a></sup> davart il princip da la transparenza da l’administraziun (Lescha da transparenza, LTrans),</p>
<p>ordinescha:</p>
<div class="footnotes"><p id="fn-d6e23"><sup><a href="#fnbck-d6e23">1</a></sup> <a href="https://fedlex.data.admin.ch/eli/cc/2006/355" target="_blank">SR <b>152.3</b></a></p></div>
</div>
<main id="maintext"><section id="sec_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1">1. secziun Noziuns </a>
</h1>
<div class="collapseable"> <p>(art. 5 al. 3 LTrans)</p>
<article id="art_1"><a name="a1"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1"><b>Art. 1</b> </a>
</h6>
<div class="collapseable">
<dl>
<dt>
<sup>1</sup> In document duvrà per intents commerzials è mintga infurmaziun che vegn furnida d’ina autoritad cunter pajament, inclusiv las infurmaziuns che servan directamain a l’elavuraziun d’in product.</dt>
<dd class="clearfix"></dd>
</dl>
<p><sup>2</sup> In document è considerà sco terminà, cur che:</p>
<dl>
<dt>a. </dt>
<dd>el è vegnì suttascrit da l’autoritad che l’ha fatg; u</dd>
<dt>b. </dt>
<dd>el è vegnì surdà definitivamain a l’adressat tras la persuna che l’ha fatg, particularmain per prender enconuschientscha u posiziun ubain sco basa da decisiun.</dd>
<dt>
<sup>3</sup> In document destinà al diever persunal è mintga infurmaziun che serva ad intents da servetsch, duvrada exclusivamain da ses autur u d’in circul restrenschì da persunas sco med auxiliar, sco notizias u sco copias da lavur da documents.</dt>
<dd class="clearfix"></dd>
</dl>
</div></article>
</div></section><section id="sec_1_a"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_1_a">1<i>a</i>. secziun</a><sup><a href="#fn-d6e69" id="fnbck-d6e69">2</a></sup><a href="#sec_1_a"> Champ d’applicaziun da la LTrans </a>
</h1>
<div class="footnotes"><p id="fn-d6e69"><sup><a href="#fnbck-d6e69">2</a></sup> Integrà tras la cifra 1 da l’agiunta da l’O dals 31 d’avust 2022, en vigur dapi il 1. da schan. 2023 (<a href="https://fedlex.data.admin.ch/eli/oc/2022/552" target="_blank">AS <b>2022</b> 552</a>).</p></div>
<div class="collapseable"> <p>(art. 2 LTrans)</p>
<article id="art_1_a"><a name="a1a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_1_a"><b>Art. 1</b><i>a</i> </a>
</h6>
<div class="collapseable">
<p>L’Uffizi central per la controlla dals metals prezius è – sco autoritad da surveglianza en il senn da artitgel 12 litera b<sup>ter</sup> da la Lescha dals 10 d’october 1997<sup><a href="#fn-d6e93" id="fnbck-d6e93">3</a></sup> davart la lavada da daners suspectus en cumbinaziun cun l’artitgel 42<sup>ter</sup> da la Lescha dals 20 da zercladur 1933<sup><a href="#fn-d6e103" id="fnbck-d6e103">4</a></sup> davart la controlla dals metals prezius (LCMP) e da l’artitgel 36 ali­nea 2 litera g LCMP – exceptà dal champ d’applicaziun da la Lescha da transparenza.</p>
<div class="footnotes">
<p id="fn-d6e93"><sup><a href="#fnbck-d6e93">3</a></sup> <a href="https://fedlex.data.admin.ch/eli/cc/1998/892_892_892" target="_blank">SR <b>955.0</b></a></p>
<p id="fn-d6e103"><sup><a href="#fnbck-d6e103">4</a></sup> <a href="https://fedlex.data.admin.ch/eli/cc/50/345_357_401" target="_blank">SR <b>941.31</b></a></p>
</div>
</div></article>
</div></section><section id="sec_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_2">2. secziun Dretg d’access als documents uffizials </a>
</h1>
<div class="collapseable"> <article id="art_2"><a name="a2"></a><h6 class="heading" role="heading">
<span class="display-icon"></span><span class="external-link-icon"></span><a href="#art_2"><b>Art. 2</b><b></b> <b></b>Princip da l’egualitad d’access per mintga persuna </a>
</h6>
<div class="collapseable"> <p> (art. 6 al. 1 LTrans)</p>
<p>Sche l’access ad in document uffizial vegn concedì ad ina persuna, sto el er vegnir concedì en la medema dimensiun a mintga ulteriur petent.</p>
</div></article><article id="art_3"><a name="a3"></a><h6 class="heading" role="heading">
<span class="display-icon"></span><span class="external-link-icon"></span><a href="#art_3"><b>Art. 3</b> Assistenza al petent </a>
</h6>
<div class="collapseable"> <p> (art. 6 al. 1 e 3 LTrans)</p>
<p><sup>1</sup> L’autoritad infurmescha il petent davart ils documents uffizials disponibels e l’assista en ses intent, particularmain sch’i sa tracta d’in petent cun impediments.</p>
<p><sup>2</sup> Sch’ils documents uffizials èn disponibels en l’internet u sch’els èn publitgads en in organ da la Confederaziun, po l’autoritad sa restrenscher a communitgar al petent las referenzas necessarias per als chattar.</p>
<p><sup>3</sup> L’autoritad n’è betg obligada da translatar ils documents uffizials che pon vegnir consultads tenor la Lescha da transparenza.</p>
</div></article><article id="art_4"><a name="a4"></a><h6 class="heading" role="heading">
<span class="display-icon"></span><span class="external-link-icon"></span><a href="#art_4"><b>Art. 4</b> Consultaziun al lieu </a>
</h6>
<div class="collapseable"> <p> (art. 6 al. 2 LTrans)</p>
<p><sup>1</sup> La consultaziun ha lieu tar l’autoritad ch’è cumpetenta per elavurar la dumonda d’access als documents uffizials respectivs.</p>
<p><sup>2</sup> L’autoritad po sa restrenscher a conceder al petent la consultaziun d’ina copia dal document uffizial.</p>
<p><sup>3</sup> L’identitad dal petent po vegnir verifitgada a sia entrada en ils edifizis da l’autoritad, applitgond il dretg da domicil da la Confederaziun tenor l’artitgel 62<i>f</i> da la Lescha federala dals 21 da mars 1997<sup><a href="#fn-d6e166" id="fnbck-d6e166">5</a></sup> davart l’organisaziun da la Regenza e da l’admini­straziun.</p>
<div class="footnotes"><p id="fn-d6e166"><sup><a href="#fnbck-d6e166">5</a></sup> <a href="https://fedlex.data.admin.ch/eli/cc/1997/2022_2022_2022" target="_blank">SR <b>172.010</b></a></p></div>
</div></article><article id="art_5"><a name="a5"></a><h6 class="heading" role="heading">
<span class="display-icon"></span><span class="external-link-icon"></span><a href="#art_5"><b>Art. 5</b> Consegna d’ina copia </a>
</h6>
<div class="collapseable"> <p> (art. 6 al. 2 LTrans)</p>
<p><sup>1</sup> Sin dumonda dal petent al consegna l’autoritad ina copia d’in document uffizial, a cundiziun ch’il document na vegnia betg donnegià cun al fotocopiar.</p>
<p><sup>2</sup> Sch’il document è protegì dal dretg d’autur, sto l’autoritad render attent il petent a las restricziuns d’utilisaziun respectivas.</p>
</div></article><article id="art_6"><a name="a6"></a><h6 class="heading" role="heading">
<span class="display-icon"></span><span class="external-link-icon"></span><a href="#art_6"><b>Art. 6</b> Ponderaziun dals interess tranter la protecziun da la sfera privata da terzas persunas e l’interess public a l’access </a>
</h6>
<div class="collapseable"> <p> (art. 7 al. 2 LTrans)</p>
<p><sup>1</sup> Sche interess publics areguard la transparenza s’opponan al dretg da protecziun da la sfera privata d’ina terza persuna cun valitar ina dumonda d’access, po l’autoritad cumpetenta excepziunalmain conceder l’access suenter avair ponderà ils interess.</p>
<p><sup>2</sup> L’interess public a la transparenza po predominar particularmain, sche:</p>
<dl>
<dt>a. </dt>
<dd>la publicaziun serva ad in basegn particular d’infurmaziun da vart da la publi­citad, en spezial pervia d’eveniments impurtants;</dd>
<dt>b. </dt>
<dd>la publicaziun serva a proteger interess publics specifics, en spezial l’urden public e la segirezza u la sanadad publica; u</dd>
<dt>c. </dt>
<dd>la persuna, da la quala la sfera privata pudess vegnir donnegiada tras la publi­caziun, ha ina relaziun da dretg u da fatg cun in’autoritad ch’è suttamessa a la Lescha da transparenza e da la quala ella obtegna avantatgs impurtants.</dd>
</dl>
</div></article>
</div></section><section id="sec_3"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_3">3. secziun Dumonda d’access als documents uffizials e cumpetenzas </a>
</h1>
<div class="collapseable"> <article id="art_7"><a name="a7"></a><h6 class="heading" role="heading">
<span class="display-icon"></span><span class="external-link-icon"></span><a href="#art_7"><b>Art. 7</b> Cuntegn da la dumonda </a>
</h6>
<div class="collapseable"> <p> (art. 10 LTrans)</p>
<p><sup>1</sup> La dumonda d’access als documents uffizials n’è betg suttamessa a pretensiuns formalas e na sto betg vegnir motivada.</p>
<p><sup>2</sup> La dumonda sto cuntegnair indicaziuns suffizientas che permettan a l’autoritad d’identifitgar il document uffizial pretendì. Sch’i po vegnir pretendì, sto il petent inditgar particularmain:</p>
<dl>
<dt>a. </dt>
<dd>las datas generalmain accessiblas, che permettan d’identifitgar cleramain in document, sco la data da cumpilaziun, il titel, la referenza;</dd>
<dt>b. </dt>
<dd>ina perioda precisa;</dd>
<dt>c. </dt>
<dd>l’autoritad che ha fatg il document; u</dd>
<dt>d. </dt>
<dd>il sectur spezialisà respectiv.</dd>
</dl>
<p><sup>3</sup> L’autoritad po envidar il petent da precisar sia dumonda.</p>
<p><sup>4</sup> Sch’il petent na fa betg entaifer 10 dis las indicaziuns ch’èn necessarias per identifi­tgar il document, vegn sia dumonda considerada sco retratga. L’autoritad renviescha il petent a quest fatg.</p>
</div></article><article id="art_8"><a name="a8"></a><h6 class="heading" role="heading">
<span class="display-icon"></span><span class="external-link-icon"></span><a href="#art_8"><b>Art. 8</b> Dumondas d’access als documents uffizials da las represchentanzas svizras a l’exteriur </a>
</h6>
<div class="collapseable"> <p> (art. 10 al. 2 LTrans)</p>
<p><sup>1</sup> Las represchentanzas svizras a l’exteriur e las missiuns svizras tar las Communitads europeicas e tar las organisaziuns internaziunalas transmettan las dumondas d’access che sa refereschan a documents uffizials ch’ellas han fatg u ch’ellas han retschavì sco adressatas principalas al Departament federal d’affars exteriurs (Departament) per realisar l’ulteriura procedura d’access.</p>
<p><sup>2</sup> Il Departament regla las cumpetenzas, ils termins dal tractament e las modalitads da la consultaziun.</p>
</div></article><article id="art_9"><a name="a9"></a><h6 class="heading" role="heading">
<span class="display-icon"></span><span class="external-link-icon"></span><a href="#art_9"><b>Art. 9</b> Basegns spezials dals meds da massa </a>
</h6>
<div class="collapseable"> <p> (art. 10 al. 4 lit. a LTrans)</p>
<p>Cun tractar las dumondas che vegnan fatgas dals collavuraturs dals meds da massa resguarda l’autoritad, sche pussaivel, l’urgenza temporala da l’infurmaziun.</p>
</div></article><article id="art_10"><a name="a10"></a><h6 class="heading" role="heading">
<span class="display-icon"></span><span class="external-link-icon"></span><a href="#art_10"><b>Art. 10</b> Dumondas che dovran spezialmain blera lavur per vegnir tractadas </a>
</h6>
<div class="collapseable"> <p> (art. 10 al. 4 lit. c LTrans)</p>
<p><sup>1</sup> Ina dumonda dovra spezialmain blera lavur per vegnir tractada, sche l’autoritad n’è betg abla da la tractar cun las resursas, da las qualas ella dispona senza cumprometter considerablamain l’adempliment d’autras incumbensas.</p>
<p><sup>2</sup> Las dumondas che dovran spezialmain blera lavur per vegnir tractadas vegnan tractadas durant in termin adequat.</p>
</div></article><article id="art_11"><a name="a11"></a><h6 class="heading" role="heading">
<span class="display-icon"></span><span class="external-link-icon"></span><a href="#art_11"><b>Art. 11</b> Autoritad responsabla per prender posiziun </a>
</h6>
<div class="collapseable"> <p> (art. 12 LTrans)</p>
<p><sup>1</sup> Sch’in document è vegnì elavurà cuminaivlamain da pliras autoritads, vegn la posi­ziun decretada da l’autoritad responsabla.</p>
<p><sup>2</sup> Sche la dumonda d’access resguarda plirs documents che concernan la medema fatschenta e ch’èn vegnids fatgs u retschavids da diversas autoritads suttamessas a la Lescha da transparenza, vegn la posiziun decretada da l’autoritad responsabla.</p>
<p><sup>3</sup> Sche la responsabladad n’è betg vegnida designada ad in’autoritad, fixeschan las autoritads participadas tranter ellas l’autoritad ch’è responsabla per prender posiziun. Quella prenda posiziun en enclegientscha cun las ulteriuras autoritads participadas.</p>
<p><sup>4</sup> Sch’in document è vegnì elavurà sin dumonda d’ina autra autoritad, sto quella con­sultar l’autoritad petenta avant che prender posiziun.</p>
<p><sup>5</sup> Sche la dumonda d’access concerna documents uffizials classifitgads, sa drizzan la cumpetenza e la procedura tenor las directivas davart la protecziun da las infurma­ziuns e davart la classificaziun. Il post cumpetent examinescha, sch’il document uffizial po vegnir declassifitgà.</p>
</div></article>
</div></section><section id="sec_4"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_4">4. secziun Mediaziun e recumandaziun </a>
</h1>
<div class="collapseable"> <article id="art_12"><a name="a12"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12"><b>Art. 12</b> Mediaziun </a>
</h6>
<div class="collapseable"> <p> (art. 13 LTrans)</p>
<p><sup>1</sup> L’incumbensà federal per la protecziun da datas e per la transparenza (l’incumbensà) sclerescha, sche l’autoritad ha agì legalmain ed adequatamain cun tractar la dumonda d’access.</p>
<p><sup>2</sup> L’incumbensà taidla las persunas participadas a la procedura da mediaziun ed emprova da cuntanscher in cumpromiss. Sche necessari suttametta el propostas. La procedura po vegnir fatga a bucca u en scrit.</p>
<p><sup>3</sup> L’incumbensà constatescha il resultat da la procedura da mediaziun ed al commu­nitgescha en scrit a las persunas participadas.</p>
</div></article><article id="art_12_a"><a name="a12a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12_a"><b>Art. 12</b><i>a</i></a><sup><a href="#fn-d6e341" id="fnbck-d6e341">6</a></sup><a href="#art_12_a"> Dumondas da mediaziun, da las qualas il tractament chaschuna spezialmain blera lavur </a>
</h6>
<div class="collapseable"> <p> (art. 10 al. 4 lit. c, 13 e 14 LTrans)</p>
<p><sup>1</sup> Ina dumonda da mediaziun, che chaschuna spezialmain blera lavur cun la tractar tras l’incumbensà, cunzunt sch’ella:</p>
<dl>
<dt>a. </dt>
<dd>reguarda documents spezialmain numerus u spezialmain cumplexs;</dd>
<dt>b. </dt>
<dd>tschenta dumondas giuridicas, tecnicas u politicas spezialmain difficilas.</dd>
</dl>
<p><sup>2</sup> Sch’ina dumonda da mediaziun che chaschuna spezialmain blera lavur cun la tractar tras l’incumbensà, po quel prolungar adequatamain il termin per terminar la procedura da mediaziun u per decretar ina recumandaziun.</p>
<div class="footnotes"><p id="fn-d6e341"><sup><a href="#fnbck-d6e341">6</a></sup> Integrà tras la cifra I da l’O dals 20 d’avr. 2011, en vigur dapi il 1. da fan. 2011 (<a href="https://fedlex.data.admin.ch/eli/oc/2011/262" target="_blank">AS <b>2011</b> 1741</a>).</p></div>
</div></article><article id="art_12_b"><a name="a12b"></a><h6 class="heading" role="heading">
<span class="display-icon"></span><span class="external-link-icon"></span><a href="#art_12_b"><b>Art. 12</b><i>b</i></a><sup><a href="#fn-d6e373" id="fnbck-d6e373">7</a></sup><a href="#art_12_b"> Obligaziun da collavurar a la procedura da mediaziun </a>
</h6>
<div class="collapseable"> <p> (art. 13 e 20 LTrans)</p>
<p><sup>1</sup> Uschespert ch’ina dumonda da mediaziun è vegnida inoltrada, infurmescha l’incum­bensà l’autoritad e la dat in termin per:</p>
<dl>
<dt>a. </dt>
<dd>cumplettar, sche necessari, la motivaziun da sia posiziun;</dd>
<dt>b. </dt>
<dd>al trametter ils documents necessaris;</dd>
<dt>c. </dt>
<dd>al communitgar il num da la persuna che la represchenta en la procedura da mediaziun.</dd>
</dl>
<p><sup>2</sup> Las partidas èn obligadas:</p>
<dl>
<dt>a. </dt>
<dd>da gidar ad observar il termin, entaifer il qual la procedura da mediaziun sto avair lieu;</dd>
<dt>b. </dt>
<dd>da cooperar per tschertgar ina cunvegna;</dd>
<dt>c. </dt>
<dd>da sa participar a la mediaziun; l’autoritad sa participescha a la mediaziun tras la persuna ch’ella ha autorisà da la represchentar.</dd>
</dl>
<p><sup>3</sup> Sch’il petent na sa participescha betg a la mediaziun, vegn la dumonda da mediaziun considerada sco retratga e liquidada.</p>
<p><sup>4</sup> Sche las partidas refuseschan da gidar a tschertgar ina cunvegna u sch’ellas retar­deschan abusivamain la procedura da mediaziun, po l’incumbensà constatar che la mediaziun n’ha betg gì success.</p>
<div class="footnotes"><p id="fn-d6e373"><sup><a href="#fnbck-d6e373">7</a></sup> Integrà tras la cifra I da l’O dals 20 d’avr. 2011, en vigur dapi il 1. da fan. 2011 (<a href="https://fedlex.data.admin.ch/eli/oc/2011/262" target="_blank">AS <b>2011</b> 1741</a>).</p></div>
</div></article><article id="art_13"><a name="a13"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13"><b>Art. 13</b> Recumandaziun </a>
</h6>
<div class="collapseable"> <p> (art. 14 LTrans)</p>
<p><sup>1</sup> En la recumandaziun menziunescha l’incumbensà particularmain il dretg da las per­sunas participadas a la procedura da mediaziun da pretender che l’autoritad cum­petenta decreteschia ina disposiziun tenor l’artitgel 15 LTrans e las communitgescha tge termin che las stat a disposiziun.</p>
<p><sup>2</sup> La recumandaziun na dastga betg cuntegnair infurmaziuns che pudessan donnegiar in dals interess protegids tenor l’artitgel 7 alinea 1 LTrans.</p>
<p><sup>3</sup> L’incumbensà publitgescha las recumandaziuns e prenda las mesiras adequatas per garantir la protecziun da las datas da persunas da las persunas participadas a la pro­cedura da mediaziun.</p>
<p><sup>4</sup> Sche la protecziun da las datas da persunas n’è betg pussaivla, renunzia l’incum­bensà da publitgar la recumandaziun.</p>
</div></article><article id="art_13_a"><a name="a13a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_13_a"><b>Art. 13</b><i>a</i></a><sup><a href="#fn-d6e445" id="fnbck-d6e445">8</a></sup><a href="#art_13_a"> Infurmaziun da l’incumbensà tras l’autoritad </a>
</h6>
<div class="collapseable"> <p> (art. 15 e 16 LTrans)</p>
<p>Las unitads administrativas da l’Administraziun federala centrala transmettan a l’incumbensà ina copia da lur disposiziun ed eventualas decisiuns da las instanzas da recurs.</p>
<div class="footnotes"><p id="fn-d6e445"><sup><a href="#fnbck-d6e445">8</a></sup> Integrà tras la cifra I da l’O dals 20 d’avr. 2011, en vigur dapi il 1. da fan. 2011 (<a href="https://fedlex.data.admin.ch/eli/oc/2011/262" target="_blank">AS <b>2011</b> 1741</a>).</p></div>
</div></article>
</div></section><section id="sec_5"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_5">5. secziun Taxas </a>
</h1>
<div class="collapseable"> <article id="art_14"><a name="a14"></a><h6 class="heading" role="heading">
<span class="display-icon"></span><span class="external-link-icon"></span><a href="#art_14"><b>Art. 14</b> Princip </a>
</h6>
<div class="collapseable"> <p>I vegnan applitgadas las disposiziuns da l’Ordinaziun generala da taxas dals 8 da settember 2004<sup><a href="#fn-d6e474" id="fnbck-d6e474">9</a></sup> cun resalva da las regulaziuns spezialas da l’ordinaziun qua avant maun.</p>
<div class="footnotes"><p id="fn-d6e474"><sup><a href="#fnbck-d6e474">9</a></sup> <a href="https://fedlex.data.admin.ch/eli/cc/2004/677" target="_blank">SR <b>172.041.1</b></a></p></div>
</div></article><article id="art_15"><a name="a15"></a><h6 class="heading" role="heading">
<span class="display-icon"></span><span class="external-link-icon"></span><a href="#art_15"><b>Art. 15</b> Relasch u reducziun da las taxas </a>
</h6>
<div class="collapseable"> <p> (art. 17 al. 2 e 3 LTrans)</p>
<p><sup>1</sup> L’autoritad renunzia d’incassar taxas, sch’ils custs per incassar las taxas surpassan l’import da las taxas sco talas. Taxas da main che 100 francs na vegnan betg factu­radas.</p>
<p><sup>2</sup> Ils custs che resultan exclusivamain dals basegns spezials da las persunas cun impediments na vegnan betg resguardads per fixar las taxas.</p>
<p><sup>3</sup> L’autoritad po renunziar d’incassar taxas u po reducir las taxas, sch’ella refusa l’access u al conceda mo parzialmain.</p>
<p><sup>4</sup> Sche l’autoritad incassescha ina taxa per ina dumonda d’access fatga da collavura­turs dals meds da massa, reducescha ella questa taxa per almain 50 pertschient. Ella po desister da la reducziun, sche la dumonda d’access dovra spezialmain blera lavur per vegnir tractada.<sup><a href="#fn-d6e503" id="fnbck-d6e503">10</a></sup></p>
<div class="footnotes"><p id="fn-d6e503"><sup><a href="#fnbck-d6e503">10</a></sup> Integrà tras la cifra I da l’O dals 25 da zer. 2014, en vigur dapi il 1. da sett. 2014 (<a href="https://fedlex.data.admin.ch/eli/oc/2014/366" target="_blank">AS <b>2014</b> 2169</a>).</p></div>
</div></article><article id="art_16"><a name="a16"></a><h6 class="heading" role="heading">
<span class="display-icon"></span><span class="external-link-icon"></span><a href="#art_16"><b>Art. 16</b> Tariffa da taxas ed infurmaziun davart ils custs previs </a>
</h6>
<div class="collapseable"> <p> (art. 17 al. 3 LTrans)</p>
<p><sup>1</sup> La tariffa da taxas è fixada en l’agiunta 1.</p>
<p><sup>2</sup> Sch’ils custs previs surpassan 100 francs, infurmescha l’autoritad il petent davart l’import previs da la taxa. Sch’il petent na conferma betg entaifer 10 dis la dumonda d’access, vegn quella considerada sco retratga. L’autoritad renviescha il petent a quest fatg.</p>
</div></article>
</div></section><section id="sec_6"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_6">6. secziun Gestiun e publicaziun dals documents uffizials sco er infurmaziuns davart ils documents uffizials </a>
</h1>
<div class="collapseable">
<br><article id="art_17"><a name="a17"></a><h6 class="heading" role="heading">
<span class="display-icon"></span><span class="external-link-icon"></span><a href="#art_17"><b>Art. 17</b> Gestiun dals documents uffizials </a>
</h6>
<div class="collapseable"> <p> (art. 21 lit. a LTrans)</p>
<p>La gestiun dals documents uffizials, particularmain lur registraziun, sa drizza tenor l’artitgel 22 da l’Ordinaziun dals 25 da november 1998<sup><a href="#fn-d6e541" id="fnbck-d6e541">11</a></sup> davart l’organisaziun da la regenza e da l’administraziun sco er tenor las disposiziuns ch’il departament cum­petent ha decretà applitgond la legislaziun davart l’archivaziun.</p>
<div class="footnotes"><p id="fn-d6e541"><sup><a href="#fnbck-d6e541">11</a></sup> <a href="https://fedlex.data.admin.ch/eli/cc/1999/170" target="_blank">SR <b>172.010.1</b></a></p></div>
</div></article><article id="art_18"><a name="a18"></a><h6 class="heading" role="heading">
<span class="display-icon"></span><span class="external-link-icon"></span><a href="#art_18"><b>Art. 18</b> Infurmaziun davart ils documents uffizials </a>
</h6>
<div class="collapseable"> <p> (art. 21 lit. b LTrans)</p>
<p>Resalvà disposiziuns legalas cuntrarias, infurmeschan las autoritads davart ils docu­ments uffizials sco suonda:</p>
<dl>
<dt>a. </dt>
<dd>ellas publitgeschan en l’internet las infurmaziuns davart ils champs d’incum­bensa e davart las fatschentas impurtantas che pertutgan lur sfera da cum­petenza;</dd>
<dt>b. </dt>
<dd>ellas mettan a disposiziun ulteriuras infurmaziuns adattadas che pon facilitar la tschertga da documents, sche quai na chaschuna betg custs sproporziunads.</dd>
</dl>
</div></article><article id="art_19"><a name="a19"></a><h6 class="heading" role="heading">
<span class="display-icon"></span><span class="external-link-icon"></span><a href="#art_19"><b>Art. 19</b> Publicaziun dals documents uffizials </a>
</h6>
<div class="collapseable"> <p> (art. 21 lit. c LTrans)</p>
<p>L’autoritad cumpetenta publitgescha uschè svelt sco pussaivel ils documents uffizials impurtants, sche:</p>
<dl>
<dt>a. </dt>
<dd>quai na chaschuna betg custs sproporziunads; e</dd>
<dt>b. </dt>
<dd>la publicaziun en l’internet na s’oppona betg a disposiziuns legalas.</dd>
</dl>
</div></article>
</div></section><section id="sec_7"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_7">7. secziun Cussegliader per la transparenza </a>
</h1>
<div class="collapseable"> <article id="art_20"><a name="a20"></a><h6 class="heading" role="heading">
<span class="display-icon"></span><span class="external-link-icon"></span><a href="#art_20"><b>Art. 20</b> </a>
</h6>
<div class="collapseable">
<p>La Chanzlia federala ed ils Departaments designeschan almain in Cussegliader per la transparenza. Il Cussegliader ha las suandantas incumbensas:</p>
<dl>
<dt>a. </dt>
<dd>cussegliar las unitads administrativas e las persunas u las organisaziuns or­daifer l’administraziun federala ch’èn suttamessas a la Lescha da trans­parenza;</dd>
<dt>b. </dt>
<dd>promover l’infurmaziun e la scolaziun dals collavuraturs;</dd>
<dt>c. </dt>
<dd>collavurar per applitgar la Lescha da transparenza da l’administraziun.</dd>
</dl>
</div></article>
</div></section><section id="sec_8"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_8">8. secziun Evaluaziun </a>
</h1>
<div class="collapseable"> <p>(art. 19 LTrans)</p>
<article id="art_21"><a name="a21"></a><h6 class="heading" role="heading">
<span class="display-icon"></span><span class="external-link-icon"></span><a href="#art_21"><b>Art. 21</b> </a>
</h6>
<div class="collapseable">
<p>Mintga autoritad communitgescha annualmain a l’incumbensà:</p>
<dl>
<dt>a. </dt>
<dd>il dumber da las dumondas d’access inoltradas durant l’onn;</dd>
<dt>b. </dt>
<dd>il dumber da las dumondas d’access acceptadas e refusadas dal tuttafatg u parzialmain;</dd>
<dt>c. </dt>
<dd>l’import total da las taxas che vegnan incassadas tenor la Lescha da transpa­renza.</dd>
</dl>
</div></article>
</div></section><section id="sec_9"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#sec_9">9. secziun Disposiziuns finalas </a>
</h1>
<div class="collapseable"> <article id="art_22"><a name="a22"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22"><b>Art. 22</b> Midada dal dretg vertent </a>
</h6>
<div class="collapseable"> <p>La midada dal dretg vertent vegn reglada en l’agiunta 2.</p>
</div></article><article id="art_22_a"><a name="a22a"></a><h6 class="heading" role="heading">
<span class="display-icon"></span><span class="external-link-icon"></span><a href="#art_22_a"><b>Art. 22</b><i>a</i></a><sup><a href="#fn-d6e645" id="fnbck-d6e645">12</a></sup><a href="#art_22_a"> Disposiziun transitorica da la midada dals 20 d’avrigl 2011 </a>
</h6>
<div class="collapseable"> <p>Per dumondas da mediaziun ch’èn vegnidas inoltradas avant l’entrada en vigur da la midada dals 20 d’avrigl 2011 vala il dretg vertent.</p>
<div class="footnotes"><p id="fn-d6e645"><sup><a href="#fnbck-d6e645">12</a></sup> Integrà tras la cifra I da l’O dals 20 d’avr. 2011, en vigur dapi il 1. da fan. 2011 (<a href="https://fedlex.data.admin.ch/eli/oc/2011/262" target="_blank">AS <b>2011</b> 1741</a>).</p></div>
</div></article><article id="art_23"><a name="a23"></a><h6 class="heading" role="heading">
<span class="display-icon"></span><span class="external-link-icon"></span><a href="#art_23"><b>Art. 23</b> Entrada en vigur </a>
</h6>
<div class="collapseable"> <p>Questa ordinaziun entra en vigur il 1. da fanadur 2006.</p>
</div></article>
</div></section></main><div id="annex">
<section id="annex_1"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_1">Agiunta 1 </a>
</h1>
<div class="collapseable">
<p>(art. 16)</p>
<section id="annex_1/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_1/lvl_u1">Tariffa da taxas en francs </a>
</h2>
<div class="collapseable">
<section id="annex_1/lvl_u1/lvl_1"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_1">1. Reproducziuns </a>
</h3>
<div class="collapseable">
<p></p>
<div class="table"><table border="1">
<tr>
<td><p></p></td>
<td><p>francs</p></td>
</tr>
<tr>
<td><p>Fotocopia en il format A4 u A3</p></td>
<td><p></p></td>
</tr>
<tr>
<td><dl>
<dt>– </dt>
<dd>d’in fegl singul normal fin A3, per pagina</dd>
</dl></td>
<td><p>–.20</p></td>
</tr>
<tr>
<td><dl>
<dt>– </dt>
<dd>da formats spezials, da fegls liads u da nauscha qualitad, per pagina</dd>
</dl></td>
<td><p>2.–</p></td>
</tr>
<tr>
<td>
<p>Copia electronica (sch’ils documents n’èn betg gia avant maun en furma electronica) </p>
<p>transmessa online</p>
</td>
<td><p></p></td>
</tr>
<tr>
<td><dl>
<dt>– </dt>
<dd>d’in fegl singul fin A3, per pagina</dd>
</dl></td>
<td><p>–.20</p></td>
</tr>
<tr>
<td><dl>
<dt>– </dt>
<dd>da formats spezials, da fegls liads u da nauscha qualitad, per pagina</dd>
</dl></td>
<td><p>2.–</p></td>
</tr>
<tr>
<td><p>Copia electronica arcunada sin in purtader da datas legibel d’ina maschina, ultra dal pretsch per pagina</p></td>
<td><p></p></td>
</tr>
<tr>
<td><dl>
<dt>– </dt>
<dd>per disketta</dd>
</dl></td>
<td><p>5.–</p></td>
</tr>
<tr>
<td><dl>
<dt>– </dt>
<dd>per CD-ROM u DVD</dd>
</dl></td>
<td><p>35.–</p></td>
</tr>
<tr>
<td><p>Bindel u video registrà da l’autoritad</p></td>
<td><p></p></td>
</tr>
<tr>
<td><dl>
<dt>– </dt>
<dd>per cassetta</dd>
</dl></td>
<td><p>35.–</p></td>
</tr>
<tr>
<td><p>Reproducziuns da fotografias, films da 16 u da 35 mm copiads sin video sco er ulteriuras copias che ston vegnir fatgas da firmas partenarias externas</p></td>
<td><p>tenor offerta</p></td>
</tr>
</table></div>
</div></section><section id="annex_1/lvl_u1/lvl_2"><h3 class="heading" role="heading" aria-level="3">
<span class="display-icon"></span><span class="external-link-icon"></span><a href="#annex_1/lvl_u1/lvl_2">2. Examinaziun e preparaziun dals documents uffizials per conceder l’access </a>
</h3>
<div class="collapseable">
<p></p>
<div class="table"><table border="1">
<tr>
<td><p></p></td>
<td><p>francs</p></td>
</tr>
<tr>
<td><p>Temp da lavur per l’examinaziun e per la preparaziun dals documents uffizials</p></td>
<td><p></p></td>
</tr>
<tr>
<td><dl>
<dt>– </dt>
<dd>per ura</dd>
</dl></td>
<td><p>100.–</p></td>
</tr>
</table></div>
</div></section>
</div></section>
</div></section><section id="annex_2"><h1 class="heading" role="heading" aria-level="1">
<span class="display-icon"></span><span class="external-link-icon"></span><a href="#annex_2">Agiunta 2 </a>
</h1>
<div class="collapseable">
<p>(art. 22)</p>
<section id="annex_2/lvl_u1"><h2 class="heading" role="heading" aria-level="2">
<span class="display-icon"></span><span class="external-link-icon"></span><a href="#annex_2/lvl_u1">Midada dal dretg vertent </a>
</h2>
<div class="collapseable">
<p>Las ordinaziuns qua sutvart vegnan midadas sco suonda:</p>
<p>…<sup><a href="#fn-d6e818" id="fnbck-d6e818">13</a></sup></p>
<p></p>
<div class="footnotes"><p id="fn-d6e818"><sup><a href="#fnbck-d6e818">13</a></sup> Las midadas pon vegnir consultadas en la <a href="https://fedlex.data.admin.ch/eli/oc/2006/356" target="_blank">AS <b>2006</b> 2331</a>.</p></div>
</div></section>
</div></section>
</div>
</div></body>
</html>
