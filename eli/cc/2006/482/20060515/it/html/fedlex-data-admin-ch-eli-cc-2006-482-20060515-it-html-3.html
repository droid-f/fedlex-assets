<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.742.140.334.972 --><p class="srnummer ">0.742.140.334.972 </p>
<p class="ref "> RU <b>2006 </b>3091</p>
<p class="man-template-tab-krpr-kurs man-font-style-italic ">Traduzione<i><sup><a href="#fn-d7e14" id="fnbck-d7e14">1</a></sup></i></p>
<h1 class="erlasstitel botschafttitel ">Accordo<br>tra il Consiglio federale svizzero e il Governo della Repubblica francese relativo alla partecipazione della Svizzera al finanziamento dei lavori<br>di modernizzazione del collegamento ferroviario<br>Parigi–Ain–Ginevra/nord dell’Alta Savoia</h1>
<p class="erlasssubtitel ">Concluso il 25 agosto 2005<br>Entrato in vigore mediante scambio di note il 15 maggio 2006</p>
<p class="erlassdatum "> (Stato 8  agosto 2006)</p>
<div class="footnotes"><p id="fn-d7e14"><sup><a href="#fnbck-d7e14">1</a></sup><sup></sup> Il testo originale francese è pubblicato sotto lo stesso numero nell’ediz. franc. della presente Raccolta.</p></div>
</div>
<div id="preamble"><div>
<p class="man-template-autor ">Il Consiglio federale svizzero<br>e<br>il Governo della Repubblica francese,</p>
<p class="absatz09pt ">denominati qui di seguito: le parti contraenti,</p>
<p class="absatz ">vista la Convenzione del 5 novembre 1999<sup><a href="#fn-d7e45" id="fnbck-d7e45">2</a></sup> tra il Consiglio federale svizzero e il Governo della Repubblica francese relativa al raccordo della Svizzera alla rete ferroviaria francese e in particolare alle linee ad alta velocità, entrata in vigore il 28 marzo 2003, denominata qui di seguito: la Convenzione bilaterale del 5 novembre 1999,</p>
<p class="absatz ">visto il decreto federale svizzero del 4 ottobre 1991<sup><a href="#fn-d7e56" id="fnbck-d7e56">3</a></sup> sul transito alpino,</p>
<p class="absatz ">vista la modifica del 20 marzo 1998<sup><a href="#fn-d7e67" id="fnbck-d7e67">4</a></sup> del decreto federale svizzero concernente la costruzione di una ferrovia transalpina,</p>
<p class="absatz ">visto il decreto federale svizzero dell’8 marzo 2005<sup><a href="#fn-d7e79" id="fnbck-d7e79">5</a></sup> concernente il credito d’impegno per la prima fase del raccordo alla rete ad alta velocità,</p>
<p class="absatz ">vista la legge federale del 18 marzo 2005<sup><a href="#fn-d7e91" id="fnbck-d7e91">6</a></sup> sul raccordo della Svizzera orientale e della Svizzera occidentale alla rete ferroviaria europea ad alta velocità,</p>
<p class="absatz ">vista la legge francese n. 97-135 del 13 febbraio 1997 «Loi portant création de l’établissement public Réseau ferré de France (RFF) en vue du renouveau du transport ferroviarie»,</p>
<p class="absatz ">visto il decreto francese<b> </b>n. 97-444 del 5 maggio 1997 «Décret relatif aux missions et aux statuts de RFF»,</p>
<p class="absatz ">vista la legge francese n. 85-704 del 12 luglio 1985 «Loi sur la maîtrise d’ouvrage publique et à ses rapports avec la maîtrise d’oeuvre privée»,</p>
<p class="absatz ">desiderosi di migliorare i collegamenti ferroviari tra la Svizzera e la Francia e di sviluppare così condizioni propizie a un aumento del traffico ferroviario,</p>
<p class="absatz ">desiderosi di agevolare il trasporto viaggiatori tra i grandi agglomerati urbani della Svizzera, da un lato, e della Francia, dall’altro,</p>
<p class="man-template-verb ">hanno convenuto quanto segue:</p>
<div class="footnotes">
<p id="fn-d7e45"><sup><a href="#fnbck-d7e45">2</a></sup><sup></sup> <a href="https://fedlex.data.admin.ch/eli/cc/2004/101" target="_blank">RS <b>0.742.140.334.97</b></a></p>
<p id="fn-d7e56"><sup><a href="#fnbck-d7e56">3</a></sup><sup></sup> <a href="https://fedlex.data.admin.ch/eli/cc/1993/47_47_47" target="_blank">RS <b>742.104</b></a></p>
<p id="fn-d7e67"><sup><a href="#fnbck-d7e67">4</a></sup><sup></sup> <a href="https://fedlex.data.admin.ch/eli/oc/1999/117" target="_blank">RU <b>1999</b> 769</a></p>
<p id="fn-d7e79"><sup><a href="#fnbck-d7e79">5</a></sup><sup></sup> <a href="https://fedlex.data.admin.ch/eli/fga/2005/780" target="_blank">FF <b>2005</b> 4637</a></p>
<p id="fn-d7e91"><sup><a href="#fnbck-d7e91">6</a></sup><sup></sup> <a href="https://fedlex.data.admin.ch/eli/cc/2005/555" target="_blank">RS <b>742.140.3</b></a></p>
</div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p class="absatz ">Conformemente alla Convenzione bilaterale del 5 novembre 1999, l’obiettivo del presente accordo è di definire gli impegni reciproci delle parti contraenti per quanto concerne le modalità di finanziamento e di esecuzione dei lavori di modernizzazione della linea che va da Bourg-en-Bresse a Bellegarde-sur-Valserine (detta «linea dell’Haut‑Bugey»), in vista del miglioramento del collegamento ferroviario Parigi–Ain–Ginevra/nord dell’Alta Savoia.</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">1.  Il programma il cui finanziamento è disciplinato dal presente accordo comprende il rinnovo dei binari, l’elettrificazione della linea, interventi ai punti d’incrocio, la sistemazione delle fermate, la creazione della stazione di Nurieux e il rinnovo del marciapiede TGV della stazione di Bellegarde, l’installazione di un sistema di segnalazione moderno come pure lavori di adattamento di opere di costruzione e di impianti di sicurezza. Il progetto è descritto in dettaglio in una Convenzione di finanziamento e di realizzazione dei lavori conclusa tra Réseau ferré de France (RFF) e SNCF e le parti che finanziano il programma previsto.</p>
<p class="absatz ">2.  I tracciati risultanti dalla realizzazione del programma di modernizzazione dell’infrastruttura e di miglioramento dell’esercizio permetteranno di prevedere, sulla relazione Parigi–Ain–Ginevra, un guadagno di tempo complessivo fino a 30 minuti.</p>
<p class="absatz ">3.  RFF e SNCF sono i committenti per le prestazioni e i lavori concernenti gli impianti di loro proprietà.</p>
<p class="absatz ">4.  L’attuazione delle misure previste al paragrafo 1 sottostà alla legislazione francese.</p>
<p class="absatz ">5.  La pubblicazione delle gare d’appalto per i lavori menzionati al paragrafo 1 avviene contemporaneamente in Svizzera e in Francia. La procedura d’attribuzione garantisce la parità di trattamento tra le imprese site in Svizzera e in Francia.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">1.  Il costo dei lavori è stimato dai committenti a 303 milioni di euro (tasse escluse), in base alla situazione economica del giugno 2004.</p>
<p class="absatz ">2.  In base al numero di collegamenti della Svizzera previsti nello studio relativo al progetto preliminare sommario (PPS), che saranno realizzati progressivamente, la parte svizzera si impegna ad accordare a RFF e a SNCF un contributo forfetario a fondo perso per un importo globale di 110 milioni di euro, il cui saldo è assunto dall’insieme dei cofinanziatori francesi. La Convenzione di finanziamento e di realizzazione definisce le modalità di versamento tra le parti che finanziano il programma previsto.</p>
<p class="absatz ">3.  Le spese effettive assunte dalla parte francese saranno ripartite tra i diversi cofinanziatori francesi interessati, secondo le modalità illustrate nella Convenzione di finanziamento e di realizzazione. Nell’ambito della Convenzione di finanziamento e di realizzazione prevista a questo scopo, la parte francese si fa garante della copertura della totalità delle spese spettanti ai finanziatori che partecipano, oltre alle due parti, alla copertura dei costi.</p>
<p class="absatz ">4.  Tuttavia, nel caso in cui si verifichino eventi eccezionali, il presente accordo non è applicato e deve essere rinegoziato.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p class="absatz ">1.  È istituito un comitato di monitoraggio internazionale incaricato di sorvegliare l’avanzamento dei lavori, che si riunirà ogni semestre. Tale comitato è composto di rappresentanti delle due parti contraenti della Convenzione di finanziamento e di realizzazione come pure di rappresentanti delle imprese ferroviarie interessate e degli altri gestori dell’infrastruttura, in qualità di osservatori. Esso è presieduto dal Prefetto della Regione Rodano-Alpi ed elabora le proposte di decisione da sottoporre al comitato direttivo. La riunione del comitato può essere richiesta da una delle parti contraenti.</p>
<p class="absatz ">2.  Il Comitato direttivo previsto nella Convenzione bilaterale del 5 novembre 1999 è informato regolarmente sull’avanzamento dei lavori dal comitato di monitoraggio e dal committente. Nell’ambito del presente accordo, il Comitato direttivo è il solo organo abilitato a prendere decisioni con un impatto finanziario sull’operazione. Tali decisioni devono essere rispettate dagli attori interessati.</p>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable">
<p class="absatz ">1.  Ogni controversia tra le parti contraenti in merito all’applicazione o all’interpretazione del presente accordo è sottoposta al Comitato direttivo istituito dalla Convenzione bilaterale del 5 novembre 1999. Quest’ultimo si adopera per comporre la controversia.</p>
<p class="absatz ">2.  Se non è raggiunta un’intesa in seno al Comitato, la controversia è deferita a un tribunale arbitrale su richiesta di una delle parti contraenti.</p>
<p class="absatz ">3.  Il tribunale arbitrale è composto di tre membri: un arbitro nominato da ciascuna delle parti contraenti e un terzo arbitro designato di comune accordo dai primi due, il quale assume la presidenza del tribunale.</p>
<p class="absatz ">4.  Se il tribunale non è debitamente istituito entro tre mesi dalla nomina del primo arbitro, ciascuna parte contraente può chiedere al Segretario generale della Corte permanente di arbitrato dell’Aia di procedere alle nomine necessarie.</p>
<p class="absatz ">5.  Il tribunale arbitrale statuisce a maggioranza dei voti. Le sue decisioni sono definitive e vincolanti per le parti contraenti.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p class="absatz ">1.  Il presente accordo entra in vigore non appena le parti contraenti hanno reciprocamente notificato l’adempimento delle procedure interne richieste a questo scopo.</p>
<p class="absatz ">2.  Il presente accordo decade al momento del saldo dei versamenti dovuti.</p>
<p class="absatz ">Fatto a Parigi, il 25 agosto 2005, in due esemplari originali in lingua francese.</p>
<p></p>
<div class="table layout-table"><table>
<tr>
<td><p class="unterschriften1 ">Per il<br>Consiglio federale svizzero:</p></td>
<td><p class="unterschriften1 ">Per il Governo<br>della Repubblica francese:</p></td>
</tr>
<tr>
<td><p class="unterschriften ">Moritz Leuenberger</p></td>
<td><p class="unterschriften ">Dominique Perben</p></td>
</tr>
</table></div>
<p class="absatz "></p>
</div></article></main>
</div></body>
</html>
