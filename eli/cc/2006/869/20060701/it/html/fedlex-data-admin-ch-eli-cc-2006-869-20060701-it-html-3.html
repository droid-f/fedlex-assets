<!DOCTYPE html>
<html>
<head>
<meta http-equiv="Content-Type" content="application/xml; charset=UTF-8">
<title>input-it</title>
</head>
<body><div id="lawcontent">
<div id="preface">
<!--0.740.722 --><p class="srnummer ">0.740.722 </p>
<p class="ref "> RU <b>2006</b> 5963</p>
<p class="man-template-tab-krpr-kurs man-font-style-italic ">Testo originale</p>
<h1 class="erlasstitel botschafttitel ">Decisione n. 1/2006 <br>del Comitato dei trasporti terrestri Comunità/Svizzera <br>del 22 giugno 2006</h1>
<h2 class="erlasskurztitel ">riguardante la creazione di un Osservatorio comune di rilevamento del traffico nella regione alpina</h2>
<p class="absatz "></p>
<p class="erlasssubtitel ">Adottata il 22 giugno 2006<br>Entrata in vigore per la Svizzera il 1° luglio 2006</p>
<p class="erlassdatum "> (Stato 27  dicembre 2006)</p>
</div>
<div id="preamble"><div>
<p class="man-template-autor ">Il Comitato,</p>
<p class="absatz ">visto l’accordo fra la Confederazione Svizzera e la Comunità europea sul trasporto di merci e di passeggeri su strada e per ferrovia<sup><a href="#fn-d7e34" id="fnbck-d7e34">1</a></sup>, in particolare l’articolo 45 e l’articolo 51, paragrafo 2,</p>
<p class="absatz ">considerando quanto segue:</p>
<dl>
<dt>(1) </dt>
<dd>A norma dell’articolo 45, paragrafo 1, dell’Accordo è istituito un osservatorio permanente di rilevamento del traffico stradale, ferroviario e combinato nella regione alpina.</dd>
<dt>(2) </dt>
<dd>A tal fine, l’Accordo stabilisce che le parti contraenti determinano il finanziamento e le modalità amministrative di funzionamento dell’osservatorio con una decisione del Comitato misto,</dd>
</dl>
<p class="man-template-verb ">decide:</p>
<div class="footnotes"><p id="fn-d7e34"><sup><a href="#fnbck-d7e34">1</a></sup><sup></sup> <a href="https://fedlex.data.admin.ch/eli/cc/2002/257" target="_blank">RS <b>0.740.72</b></a></p></div>
</div></div>
<main id="maintext"><article id="art_1"><a name="a1"></a><h6 class="heading " role="heading">
<span class="display-icon"></span><span class="external-link-icon"></span><a href="#art_1"><b>Art. 1</b></a>
</h6>
<div class="collapseable"><p class="absatz ">È istituito un osservatorio comune Comunità europea/Svizzera di rilevamento del traffico nella regione alpina, di seguito denominato «l’osservatorio».</p></div></article><article id="art_2"><a name="a2"></a><h6 class="heading " role="heading">
<span class="display-icon"></span><span class="external-link-icon"></span><a href="#art_2"><b>Art. 2</b></a>
</h6>
<div class="collapseable">
<p class="absatz ">1.  L’osservatorio centralizza i dati statistici delle organizzazioni comunitarie, internazionali e nazionali relativi al traffico su strada e per ferrovia e al trasporto combinato, accompagnato e non, nella regione alpina. L’osservatorio riferisce ogni anno al Comitato misto in merito all’evoluzione del traffico nelle suddette modalità di trasporto.</p>
<p class="absatz ">2.  L’osservatorio riunisce i dati relativi alla congestione delle infrastrutture e all’ambiente, nonché altri dati statistici che il Comitato misto richiede per il corretto svolgimento del proprio incarico e conformemente all’articolo 47 dell’Accordo sui trasporti terrestri.</p>
<p class="absatz ">3.  L’osservatorio offre la propria consulenza al Comitato misto se questo deve decidere in merito all’eventuale applicazione delle misure unilaterali di salvaguardia indicate all’articolo 46 dell’Accordo sui trasporti terrestri.</p>
<p class="absatz ">4.  Il Comitato misto può affidare altri incarichi all’osservatorio.</p>
</div></article><article id="art_3"><a name="a3"></a><h6 class="heading " role="heading">
<span class="display-icon"></span><span class="external-link-icon"></span><a href="#art_3"><b>Art. 3</b></a>
</h6>
<div class="collapseable">
<p class="absatz ">1.  L’osservatorio utilizza, per quanto possibile, le statistiche esistenti e quelle realizzate in base al diritto comunitario e al diritto svizzero.</p>
<p class="absatz ">2.  Se possibile, l’osservatorio utilizza le definizioni comuni e i formati di inserimento e di trasmissione dei dati definiti per le statistiche comunitarie sui trasporti. In assenza di tali definizioni e formati o se questi fossero inadeguati, l’osservatorio definisce formati semplici e di facile utilizzo.</p>
<p class="absatz ">3.  Le statistiche sono scambiate solo sotto forma di dati aggregati e non devono consentire di identificare le singole imprese di trasporto, in conformità delle legislazioni applicabili della Confederazione Svizzera e della Comunità europea in materia di protezione dei dati e di riservatezza dei dati statistici.</p>
</div></article><article id="art_4"><a name="a4"></a><h6 class="heading " role="heading">
<span class="display-icon"></span><span class="external-link-icon"></span><a href="#art_4"><b>Art. 4</b></a>
</h6>
<div class="collapseable">
<p class="absatz ">1.  Le attività dell’osservatorio sono dirette dal gruppo di lavoro «Osservatorio» istituito dalla decisione n. 1/2003<sup><a href="#fn-d7e93" id="fnbck-d7e93">2</a></sup> del Comitato misto.</p>
<p class="absatz ">2.  Il gruppo di lavoro realizza gli obiettivi strategici dell’osservatorio definiti dal comitato misto e verifica il grado di conseguimento degli obiettivi fissati.</p>
<p class="absatz ">3.  Il gruppo di lavoro è costituito da almeno un rappresentante dell’Ufficio federale di statistica e da un rappresentante dell’Ufficio federale dei trasporti della Svizzera e da due rappresentati della Commissione delle Comunità europee, di cui uno proveniente dal settore dei trasporti e l’altro dal settore statistico. I membri del gruppo di lavoro possono essere coadiuvati, nel corso delle riunioni, da rappresentanti di altre istituzioni in veste di osservatori.</p>
<p class="absatz ">4.  Le attività di raccolta dei dati e la preparazione delle relazioni sono affidate ad un prestatore di servizi selezionato in conformità delle norme sugli appalti pubblici. L’appalto in questione è disciplinato dalle direttive comunitarie sulle procedure di aggiudicazione degli appalti pubblici fondate sull’Accordo sugli appalti pubblici, del 15 aprile 1994<sup><a href="#fn-d7e105" id="fnbck-d7e105">3</a></sup>, concluso nell’ambito dell’OMC. Tutti i bandi di gara sono pubblicati dalla Confederazione Svizzera e dalla Commissione delle Comunità europee. La selezione del prestatore dei servizi, e in particolare la preparazione del capitolato d’oneri e la decisione in merito all’aggiudicazione dell’appalto, è effettuata congiuntamente dalle parti contraenti nell’ambito del gruppo di lavoro «Osservatorio». L’appalto è aggiudicato all’offerente che presenta l’offerta economicamente più vantaggiosa. Il contratto di appalto è disciplinato dal diritto svizzero ed è firmato, per le due parti contraenti, dai capi delegazione in seno al Comitato misto.</p>
<p class="absatz ">5.  Il gruppo di lavoro esamina e adotta, di comune accordo, le relazioni presentate dal prestatore dei servizi e invia le proprie conclusioni al Comitato misto, che adotta le decisioni del caso. Se una relazione non è adottata, il gruppo di lavoro comunica al Comitato misto le posizioni divergenti espresse al suo interno.</p>
<p class="absatz ">6.  Le autorità degli Stati membri della Comunità europea e della Confederazione Svizzera garantiscono al prestatore dei servizi l’accesso a tutti i dati statistici di cui dispongono per consentirgli la corretta esecuzione del contratto.</p>
<div class="footnotes">
<p id="fn-d7e93"><sup><a href="#fnbck-d7e93">2</a></sup><sup></sup> Non pubblicata nella RU.</p>
<p id="fn-d7e105"><sup><a href="#fnbck-d7e105">3</a></sup><sup></sup> <a href="https://fedlex.data.admin.ch/eli/cc/1996/609_609_609" target="_blank">RS <b>0.632.231.422</b></a></p>
</div>
</div></article><article id="art_5"><a name="a5"></a><h6 class="heading " role="heading">
<span class="display-icon"></span><span class="external-link-icon"></span><a href="#art_5"><b>Art. 5</b></a>
</h6>
<div class="collapseable">
<p class="absatz ">1.  Le spese connesse all’esecuzione del contratto di cui all’articolo 4, paragrafo 4, sono sostenute in parti uguali dalla Svizzera e dalla Comunità europea. L’importo massimo messo a bilancio per il presente contratto è pari a 250 000 EUR per il primo anno e, in funzione della disponibilità e della qualità dei dati da rilevare, a 100 000 EUR per gli anni successivi.</p>
<p class="absatz ">2.  Ciascuna parte sostiene le spese connesse alla partecipazione alle riunioni del gruppo di lavoro «Osservatorio».</p>
<p class="absatz ">3.  Le spese relative all’organizzazione materiale delle riunioni del gruppo di lavoro sono in genere sostenute dalla parte che esercita la presidenza.</p>
<p class="absatz ">4.  Le spese relative alla consulenza di esperti incaricati da una sola parte sono sostenute da quest’ultima.</p>
</div></article><article id="art_6"><a name="a6"></a><h6 class="heading " role="heading">
<span class="display-icon"></span><span class="external-link-icon"></span><a href="#art_6"><b>Art. 6</b></a>
</h6>
<div class="collapseable">
<p class="absatz ">La presente decisione entra in vigore il primo giorno del mese successivo alla sua adozione.</p>
<p class="absatz ">Fatto a Berna, il 22 giugno 2006.</p>
<p></p>
<div class="table layout-table"><table>
<tr>
<td><p class="unterschriften1 ">Il Presidente:</p></td>
<td><p class="unterschriften1 ">Il Capo della delegazione<br>della Comunità europea:</p></td>
</tr>
<tr>
<td><p class="unterschriften ">Max Friedli</p></td>
<td><p class="unterschriften ">Enrico Grillo Pasquarelli</p></td>
</tr>
</table></div>
<p class="absatz "></p>
<p class="abstand1seite "></p>
</div></article></main>
</div></body>
</html>
